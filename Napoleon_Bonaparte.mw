[[Bestaand:David_napoleon.jpg|thumb|Napoleon Bonaparte]]
'''Napoleon Bonaparte''' (geboren op [[15 augustus]] [[1769]] in de plak [[Ajaccio]] op et eilaand [[Korsika]] – sturven op [[5 meie]] [[1821]] op et eilaand [[Sint Helena]]) was een generaol van de [[Fraanse Revolusie]] en was de leider van [[Fraankriek]] as Eerste Konsul (''Premier Consul'') van de Fraanse Rippebliek van [[11 november]] [[1799]] tot an [[18 meie]] [[1804]] en daornao as [[Keizer]] van de Fraansen (''Empereur des Français'') en [[Könning (titel)|Keuning]] van [[Italië]] onder de naeme '''Napoleon I''' van 18 meie 1804 tot [[6 april]] [[1814]], en laeter weer hiel kot van [[20 meert]] tot [[22 juni]] [[1815]], een peer daegen naodat hi'j versleugen was bi'j [[Waterloo]].

Napoleon wodt zien as een militair genie, en is bekend deur et leiden van een groot antal suksesvolle kampanjes, hoewel der ok een peer slim grote mislokkings tussen zatten.

In de loop van krek iets meer as 10 jaor bemachtige hi'j de kontrole over et grootste pat van [[West-Europa|West-]] en [[Centraol-Europa]] deur overwinnings en deur verdraegen te sluten, tot zien nederlaoge in de [[Slag bi'j Leipzig]] in oktober [[1813]]. Een peer maonden laeter wodde hi'j ofzet en vongen neumen op et eilaand [[Elba]]. Zoe'n 10 maonden laeter kwam hi'j weer an de macht, disse tied staot bekend as de [[Honderd Daegen]] (''Les Cent Jours''). Hi'j wodde uutaenlik versleugen in de [[Slag bi'j Waterloo]] in [[België]] op [[18 juni]] [[1815]]. Kot daornao wodde hi'j opni'j vongen neumen deur de Ingelsen en is doe verbannen naor et eilaand [[Sint Helena]], waor hi'j in 1821 sturven is.

[[Kategorie:Stellingwarfs artikel]]
[[Kategorie:Geschiedenis van Fraankriek]]
[[Kategorie:Generaol]]
