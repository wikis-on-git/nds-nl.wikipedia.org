[[Ofbeelding:Sticht_Oaversticht.png|thumb|250px|''Sticht (Utrecht) en Oaversticht (Oaveriessel en Drenthe)'']]

't '''Oaversticht''' was 't noordelijke gedielte van 't [[Sticht Utrecht]]. 't Kwaamp grotendiels oaveriene mit de pervincies [[Oaveriessel]] en [[Drenthe]] van vandage. 't Laand um de stad [[Grunnen (stad)|Grunning]] heurden ok een toertien bi'j 't Oaversticht, mar oaver de stad was drokte. Töt [[1309]] heurden ok de [[Stellingwarven]] bi'j 't Oaversticht. [[Veno]] mit zien kestiel was de veurnaamste bestuursplaatse. Ien Drenthe was 't gezag van de bisskop nog aordig zwak.

==Geschiedenis==
Ien [[936]] gaf [[Otto I van 't Heilige Roomse Riek|Otto de Grote]] an bisskop [[Balderik (bisskop van Utrecht)|Balderik]] van 't [[bisdom Utrecht]] toestemmen um te jagen ien ''Sillva Fulnaho'' ('t wold van Venó). Ien [[1010]] schunk [[Hinnerk II van 't Heilige Roomse Riek|Keizer Hinnerk II]] 't gebied an 't bisdom Utrecht. Ien de [[11e ieuw]] meuken ze 't laand an en leut bisskop [[Godfried van Rhenen]] an 't [[Almere (meer)|Almere]] de borcht 't ''Olde Huys'' bouwen, mit een [[donjon]] en een [[kapel (gebouw)|kapel]].

Bisskop [[Adelbold II]] wördden ien [[1024]] graof van Drenthe; dit vörmden 't begun van 't Sticht. (Ien [[1046]] wördden dizze rechten bevestigd.) Ien [[1026]] kreeg Adelbold II graofelijke rechten ien [[Teisterbant]]. Ien [[1040]] schunk [[Hinnerk III van 't Heilige Roomse Riek|Keizer Hinnerk III]] 't ien 't Graofskop Drenthe elegen laandgoed [[Villa Cruoninga|Cruoninga]] an de karke van de H.Martinus ien Utrecht. De op dizze plek egruuide stad Grunning wördden bestuurd deur een [[prefect]] die deur de bisskop angesteld wördden en die ien Grunning zeteln. Ien [[1042]] wördden bisskop Bernold graof an de oostoever van de [[Zuderzee]]. Ien [[1046]] wördden hi'j graof van [[Hamaland]].

Bisskop [[Koenraod van Zwaben]] wördden graof van [[Stavoren]] ien [[1077]], graof van de [[Oostergouw]] en de [[Westergouw]] ien [[1086]] en graof van de [[Iesselgouw]] ien [[1086]]. De bisskoppen leuten heur goed beheren deur voogden en liengraoven. Benaom de vri'jheidslievende Drenten waren d'r niet drok op det al heur rechten en vri'jheden ien haanden van de bisskop völlen en zi'j daor hoge belastings veur betalen mossen. De kestielheren van de Drèentse stad Koevern (anvankelijk vazallen van de bisskop) wördden aal meer tegenstanders van heur Utrechtse 'baos' en keuzen de kaante van de Grunningse femilie [[Gelkinge]] ien een conflict mit de Grunningse prefect Egbert.

Op [[29 juli]] [[1227]] haj de [[Slag bi'j Ane]]. Op een veld niet wied van 't hedendaagse dörp [[Ane]] wördden de manlu van de bisskop van Utrecht, [[Otto van Lippe|Otto II van Lippe]], verslaogen deur een köppel opstaandige Drenten onder [[Rudolf van Koevern]]. Van Lippe en een bulte edelen en beruchte vechtersbaozen wördden hierbi'j gedood. [[Wilbrand van Oldenburg|Willebrand van Oldenburg]] volgden de bisskop op en wus de Drenten te onderwarpen ([[Slag bi'j Paaize]]). Rudolf wördden gevangen eneumen, emarteld en vermoord ([[1230]]). Van [[1231]] töt [[1233]] vochten de Friezen onder Van Oldenburg teugen de Drenten ([[Fries-Drèentse oorlog]]). [[Otto III van Hollaand]] losten de muilijkheden van 't bisdom ien Drenthe op en onder [[Jan II van Diest]] köcht 't bisdom aordig wat laand ien Drenthe an. Mar bisskop [[Jan van Arkel (bisskop)|Jan van Arkel]] mus ien [[1348]] 't hiele Oaversticht, buten Venó, ien onderpand geben an [[Freerk van Eese]], die as hum ehölpen had de Zutphense baanderheer [[Giesbrecht van Bronkhorst]] te verslaon. 't Aandere jaor wördden ok Venó verpand. Bisskop [[Freerk van Blankenheim]] verstarkten 't bisskoppelijk gezag ien 't Oaversticht en dwong ok de stad Grunning om zien gezag te erkennen.

Op [[7 april]] [[1455]] keuzen de Utrechtse kapittels de [[Hoekse en Kabeljauwse twisten|Hoeksgezind]]e Domproost [[Giesbrecht van Brederode]] töt bisskop. Mar de paus had [[David van Bourgondië]] töt bisskop benuumd. Dizze wördden deur 't Oaversticht niet erkend. Hi'j voerden oorlog teugen 't Oaversticht um zien gezag te bevestigen. Onder ien van zien opvolgers, [[Filips van Bourgondië (bisschop)|Filips van Bourgondië]], gunk 't Oaversticht ien de stried tussen keizerlijken en Geldersen veur 't grootste diel verleuren. De bisskop haandhaafden hum allennig ien [[Hasselt (Nederlaand)|Hasselt]], [[Stienwiek]] en [[Oldnzel]]. Ien [[1528]] verköcht bisskop [[Hinnerk II van Beieren (bisskop)|Hinnerk II van Beieren]] 't Oaversticht an keizer [[Karel V van 't Heilige Roomse Riek|Karel V]]. Hiermit höld 't Oaversticht op te bestaon. 't Laand van Venó, Sallaand en Twenthe nuumden ze ien 't vervolg de [[heerlijkheid Oaveriessel]]; 't Drèentse diel van 't Oaversticht wördden de [[Laandskop Drenthe]].

==Kiek ok bi'j==
* [[Nedersticht]]

==Wus ie det?==
* ''Het Oversticht'' is een tillevisieprogramma van [[RTV Oost]] oaver historische zaken ien Oaveriessel.
* ''Het Oversticht'' is de name van een genootschap töt bevördering en instandholding van het stedelijk en landelijk schoon.

==Uutgaonde verwiezing==
*[http://www.hetoversticht.nl Webstee van 't genootschap Het Oversticht]

[[Kattegerie:Drèents artikel|Oaversticht]]
[[Kattegerie:Drenthe|Oaversticht]]
[[Kattegerie:Geschiedenis van Drenthe|Oaversticht]]
[[Kattegerie:Oaveriessel|Oaversticht]]
[[Kattegerie:Geschiedenis van Oaveriessel|Oaversticht]]
[[Kattegerie:Middeleeuwn|Oaversticht]]

[[nl:Oversticht]]
