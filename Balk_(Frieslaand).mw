[[Ofbeelding:Map NL Gaasterlân Sleat Balk.png|thumb|300px|Kaorte van Balk]]
'''Balk''' is een dörp in de [[Nederlaand|Nederlaanse]] perveensie [[Frieslaand]]. Et beheurt tot de gemiente [[De Friese Meren]], en was et heufdplak van de vroggere gemiente [[Gaasterlaand-Sloten]] (''Gaasterlân-Sleat''). Et het omdebi'j 3.350 inwoners. 

Balk leit tussen [[Harich]] en [[Wiekel]]. Deur et dörp stroomt et reviertien de [[Luts]]. Et plakkien zol ontstaon wezen bi'j een balke over et reviertien; vandaor de naeme. Laeter wodde hier een brogge bouwd. Anvankelik heurde Balk bi'j Harich. In [[1585]] wodde et deur [[Spanje|Spaanse]] soldaoten uut [[Grunnen (stad)|Grunnen]] plunderd. Balk wodde in de [[18e eeuw|18e ieuw]] welvaorend deur de [[botter]]haandel, en in de [[19e eeuw|19e ieuw]] was et een zelsstaandig dörp wodden.

Balk kende vanoolds diverse geleufsgemienschoppen. Ien daorvan was de gemiente van de [[Mennonieten]] in Balk die slim streng in de leer was. In et midden van de 19e ieuw is een grote groep naor [[Amerika|Amerike]] gaon om daor in de omkrieten van [[Goshen]] in de staot [[Indiana]] te gaon wonen. Een gevelstien in Balk herinnert nog an disse olde geleufsgemienschop.

Et dörp en et reviertien zollen de dichter [[Herman Gorter]], wie-zien pake in de 19e ieuw [[deupsgezind]] [[predikant]] was in Balk, tot zien beroemde gedicht [[Mei (gedicht)|"Mei"]] inspireerd hebben. Daorin het Gorter et overigens niet over een dörp, mar over een stattien; en niet over een reviertien, mar over een waetergrachte:

:''Een nieuwe lente en een nieuw geluid''
:''Ik wil dat dit lied klinkt als het gefluit''
:''Dat ik vaak hoorde voor een zomernacht''
:''In een oud stadje, langs de watergracht.''

Ter herinnering staot an de Luts een staandbeeld van de dichter. Balk het veerder een historische dörpkoeme, mit een raodhuus uut [[1615]].

In Balk en omkrieten verschient een [[krante|kraante]]; de ''Balkster Courant''.

==Uutgaonde verwiezing== 
* [http://nostalgisch.koudum.nl/zwh/steenbalk.htm Gedaenkstien boven de deure van de Deupsgezinde Karke te Balk]

[[Kategorie:Stellingwarfs_artikel]]
[[Kategorie:Plak in Frieslaand]]
