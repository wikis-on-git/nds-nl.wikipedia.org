{{Ploats in Nederlaand
| name = Banthüm
| soorte = Dorp
| bestansname vlagge = 
| bestansname wapen =
| lokasie = Locatie Bergentheim
| breedtegroad = 52/31/35/N
| lengtegroad = 6/36/50/E
| gemeente = Hardenbarg (gemiente)
| region = NL-OV
| oppervlak =
|  oppervlak laand =
|  oppervlak water =
| inwoners = 4535
|  datum inwoners = 2018
|  dichtheid =
| verkeersoader =
| netnummer = 0523-23
| postcode = 7691
| webstee =
}}

[[Ofbeelding:Station Bergentheim.jpg|thumb|Statsyon Banthüm in 1960]]

'''Banthüm''', mangs ouk as '''Bantem''' espeld, ([[Nederlaands|Hollands]]: ''Bergentheim'') is een [[dorp|dörp]] in de [[Overiessel|Oaverysselske]] gemeynde [[Hardenbarg (gemiente)|Hardenbarg]]. De kern ligt tüsken de spöyrlyne [[Zwolle]]-[[Emmen]] en et kanaal [[Almelo]]-[[De Haandrik]]. Up 1 januari [[2018]] had et 4.535 inwoaners.

Banthüm ligt an de provincialen weg [[N343]]. Et hevt een [[voetbal|vootbal]]vereyniging ''VV Bergentheim'' en [[volleybal]]veryniging ''De Schutters''. Der bint twey laegere skolen, de protestant-christelike ''Ds. Koningsberger'', en de gereformaerd vrye-maakten ''Casper Diemer''. 

In Banthüm ståt dree karken: een gereformaerd vrye-maakten, een hervörmden en een gereformaerd synodålen. De lätste tweye enömede karken bint nudaags gangs by mekare te kummen töt eyne karke.

==Geskydenisse==
===Veurgeskiedenisse===
Gelieke as  aandere steden en dörpen is ok 't oale Banthum ontstoan an 'n reviere, an d' Overiesselse [[Vechte]].  Disse reviere kump Nederlaand bi-j [[Grambarge]] binnen, streump doar op [[Hardenbarg|Hard'nbarg]] an, langes Banthum deur [[Ommen]] en langes [[Dalsn]] noar Zwolle umme doar bi-j 't Zwarte Water uut te kommen.

Ewen eleden kwamen an de oevers van disse reviere grote zaandvlakten lös te liggen en wonneer as doar sommers de wind overhen bleus ontstunden der zaandverstoevingen die an de weerse kaanten van de reviere dunen vörmden, de zo-enuumde revierdunen.  't Hudige ”Beerzebulten’’ bint hiervan 'n veurbeeld.  Een helen zet veur 't begun van de joartelling wördden de Vechte al bewoond deur rondsjouwende stammen. Pas op de Middelewen stiet der op papiere over blievende bewoners van disse plaatse.

==Vanof de Middelyewen==
De eyrste mål dat der feitelik oaver Banthüm eskreaven wördden, was up 1385. In et book van et ''registers en rekeningen van 'T Bisdom Utrecht'' wår steyt op bladsyde 586:

''lijst van mensen en goederen hieronder vermeld en te brengen in de hof van Ootmersum op Hemelvaartsdag … o.a. te BERGENTHEM (bij) Tackinc''.

Asse wy van et jår 1385 uutgåt bestünden Banthüm up 1985 600 jår en is up 2010 et feest 'Banthüm 625 jår' evyred.

===Nameverklåring===
Bergen kümt van: de hooche revyrdünen langes de Vechte. En Theim kümt van: ümmeset stük land of thüm = tüne. Up 1688 veranderden de name Bergenthem in Bergentheim, en in et Neadersassisk hebbet sy et ait van 'Banthüm'.

===Old Banthüm===
Et [[Old Banthum|Olde Banthüm]] hadden een lange förme. Et volk kenden een oust-ende, een middendörp en een west-ende. Disse förme künne wy terügge vinden up et hüdige Old-Banthüm: et oust-ende by Schöttink en et west-ende by Wiechmink; terwyl as by Wuestkaamp et "middendörp" weaden sol. Hyr hevt ouk de havesåte (adelike buurderye) estån. Op 1649 töt 1842 was de family van Voorst eigenaar van de havesåte. Up 1842 wördden de havesåte of-ebröäken en de grachte edemped, sodat der van de havesåte “Bergentheym” geyn steen meyr oaver is.

===Marke Banthüm===
De Marke Banthüm was een bestüürsförme van de groutere buren dee et gemeynskoppelike land behearden. De grunden wördden byvöärbeyld gebrüked ümme der plaggen van te steaken. De Marke Banthüm bestünden uut et land watte wy nu kennet as Old-Banthüm, Banthüm en Mariënbarg.

In et gemeendearchyv van Hardenbarg ligt nu, vanof 2013, et markebook Banthüm, wat döär de lätsten markerichter an de bürgemeister van Hardenbarg egeaven is. In et markebook ståt de notulen van de vergaderingen van de marke Banthüm in vanof 1611. De vöärlätste vergadering is up 1972 eholden.

===Vennetyd===
Op et midden van de negentynde ewe kregen een ander del van Banthüm de andacht; de grote vennegebyden. Et markebestüür Banthüm begünden med de ontvenning van de gebyden med mr. I.A. van Roijen an den kop. Dårnöäst begünden op 1850 de Overysselse Kanalysatsymåtskoppye med et üütgraven van et kanaal van [[Almelo]] når [[Coevorden|Kuvern]] an. Et Kanaal wörden op wense van de buren van et Olde Banthüm twee kylometer de süüdoosten van de buurskop (Old Banthüm) egraven. Hyrdöör ontstünde een gröäy by et kanaal, terwül at et Olde Banthüm nyt verdan gröäyden.

Van Roijen hadden ok op 1850 de van Roijenswyke ('de Wyke') egraven, vanov et kanaal in Banthüm når Kloosterhaar an. Disse wyken wörden egraven vöör et ovvuur van törv en vöör de ontwatering van et gebyd. Vaste op begün 1900 was de bevolking nåby et kanaal sovölle tuu-enömmen, dat der winkels, karken en skulen ebouwd wörden. Hyr sprekke wy over et ontstån van et hüdige Banthüm.

De vennetyd hevt vöör Banthüm so betty drykwart ewe eduurd. Ok op Banthüm kenden de ontvenning de verskrikkelike tuustanden van lege lonen, barre hüse en ander sosyale trammelant. Pas nå den oorlog is Banthüm verdan egåne når wat et nuudaags is.
Nu hevt Banthüm oangeveer 4500 inwoners en is et yne van de grootste dörpen van de gemeente den Ardenbarg.

==Vanov 1900==
===Stasyon Banthüm===
Op 1905 kregen Banthüm syne eagen stasyon en de spöörlynde [[Zwolle]] - Stadsknaal (wyder döörgåns når Delfzijl), an-elegd döör de NOLS, even so med een spöörhaven. Der was op et ontwarp språke van een stasyon. Banthüm kregen dan ok gyn groot stasyonsgebouwe so as dat byvöörbeeld ayt nog op Grambarge styt. Et blekken al rap te klean te wesen. De halte Banthüm wödn toch een stasyon en et gebouwe wörden op 1907 üüt-ebreyd. Et stasyon wörden eslötten op 1975, en et gebouwe wörden ov-ebrökken op 1993. De törvströäyselfabryk wörden op 1948 eslötten. Mar nuudags hebt lüde et der weer over dat de halte weerümme kommen müt. Dat wörd dan ok in de gemeente besprökken.

===Fabryken===
Der wörden een teksylfebryk neer-eset, disse wörden midden jåren '60 eslötten (ümdat de teksyl in Twente ok tu an et kapotgån was). Later vestigden de Wavin sich dårsoot ümme ryoolpütten te bouwen, mar ok disse wörden weer eslötten. Ok was der jåren lange een grote bakkerye evestigd (Bakkerye Holland), wülk vöör völle banen esörgd hevt, mar ok disse is de gevoalge van füsys vört-esaneerd.

===Veestwekke===
Elk jår wörd der in Banthüm een veestwekke e-organyseerd, een wekke lange med völle an aktiviteyten vöör en döör de Banthümmers en ümgewing, et bekendsten en meest besöchs dårvan is de Banthümloop. En 'såvends de veesttente tüürlik.

Ümme et 600 jårig bestån van Banthüm (in 1985) te vyren hebt et volk een månd lange veest ehad, op youtube bint nog tyntallen an minüten filmpys te syn van disse månd. In 2010, et 625 jårig bestån van Banthüm, hebt sy et weer vannys edån.

==Monümentn==
Hyronder en lyste van vyre gemeentelike monümenten wat y op Banthüm vinden künt. Wat twee byyrderyn bint, een karke en een dreybrügge.

* Arve Waterink, Brinkweg 6 	
* Hervörmde Karke ''De Bo'', Kanaalweg-Oost 59 		
* Dreybrügge ''Gouden Ploeg'', Kanaalweg-West - 
* Katerstede Nijkamp, Mölinksweg 2

==Bekende Banthümmers==
* [[Arne Slot]] (17 september 1978), assystent-treeyner, [[AZ Alkmaar]]
* [[Kyra Lamberink]] (15 april 1996), baanwylrenner

==Gallerye==
<gallery>
Bestaand:Banthum vlagge.png|Vlagge, dy vanov et 625-jårig bestån elk jår med de veestwekke an de hüse hankt
</gallery>

{{Dialekt|sdz|Banthum}}


{{Bron|http://bergentheim.info/algemeen/bergentheim-historie}}
[[Kategorie:Hardenbarg]]
[[Kategorie: Plaatse in Oaveriessel]]
