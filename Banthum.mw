{{Ploats in Nederlaand
| naam = Banthum
| soorte = Dorp
| bestansnaam vlagge = 
| bestansnaam wapen =
| lokasie = 
| breedtegroad = 52/31/35/N
| lengtegroad = 6/36/50/E
| gemeente = Hardenbarg (gemiente)
| region = NL-OV
| oppervlak =
|  oppervlak laand =
|  oppervlak water =
| inwoners = 3500
|  doatum inwoners = 2006
|  dichtheid =
| verkeersoader =
| netnummer = 0523-23
| postcode = 7691
| webstee =
}}

[[Ofbeelding:Locatie Bergentheim.png|thumb|Banthum (rood) in de gemiente Haddenbarg (gruun)]]
[[Ofbeelding:Station Bergentheim.jpg|thumb|Statsjun Banthum in 1960]]

'''Banthum''', ok wel espeld as '''Bantem''', ([[Nederlaands|Hollaands]]: ''Bergentheim'') is 'n [[dörp]] in de [[Oaveriessel]]se gemiente [[Hardenbarg (gemiente)|Haddenbarreg]]. De karn lig tussen de speurliende [[Zwolle]]-[[Emmen|Emn]] en 't kenaale [[Almelo]]-[[De Haandrik]]. Op 1 januari [[2006]] had 't 3.466 inwoners.

Banthum lig an de proveensjale weg [[N343]]. 't Hef 'n [[voetbal]]vereniging ''VV Bergentheim'' en [[volleybal]]vereniging ''De Schutters''. Der bint twee legere schoelen, de Protestaant-Kristlike ''Ds. Koningsberger'', en de Griffermeerd-Vri'j-emaakten ''Casper Diemer''. In Banthum stiet drie karken: 'n hervörmden, 'n griffermeerd-vri'j-emaakten en 'n griffermeerd-synodaolen.

==Geschiedenisse==

Zo as aandere steden en dörpen is ok 't oorspronklik Banthum ontstaon an 'n reviertie, naamlik an de Overiêsselse Vechte.  Disse reviere kump Nederlaand bi'j 'n gemeente Grambarge binnen, streump deur naor Haddenbarreg, langes Banthum deur Ommen en langs Dalsen naor Zwolle en kump daor uut in 't Zwatte water.

Eeuwen eleden kwamen an de oevers van disse reviere grote zaandvlakten bloot te li-ng en wenneer daor zommers de wind overhen bleus ontstönnen der zaandverstoevings die an de beide kaanten van de reviere dunen vörmden de zo-enaamden revierdunen.  't Hudige ”Beerzebulten’’ bint hiervan 'n veurbeeld.  Reeds verre veur 't begun van de jaortelling wödden de oevers al bewoond deur rondtrekkende stammen. Pas in de Middeleeuwen vinne wi'j eschree-m berichten over blie-mde bewoners van disse streke.

De eersten maol dat daodwarklik over Banthum eschree-m is, was in 1385. In 't boek: de registers en rekeningen van 'T Bisdom Utrech stiet op bladziede 586 ''lijst van mensen en goederen hieronder vermeld en te brengen in de hof van Ootmersum op Hemelvaartsdag … o.a. te BERGENTHEM (bij) Tackinc''.
Uutgaonde van 't jaor 1385 bestund Banthum in 1985 600 jaor en is in 2010 't feest 'Banthum 625 jaor' evierd.
Bargen kump van: de hoge revierdunen langes de Vechte. En Theim kump van: omheind stuk laand of thum = tuune. In 1688 veraanderden de name Bergenthem in Bergentheim, en in volksmond aait enuumd as Banthum.

't [[Old Banthum|Oale Banthum]] haden 'n lange-rekte vörme. Men kenden 'n oost-eande, een middendörp en 'n west-eande. Disse vörme kunne wi'j trugge-vinnen in 't hudige Old-Banthum: 't oost-eande bi'j Schöttink en 't west-eande bi'j Wiechmink; terwel bi'j Wuestkaamp 't "middendörp" zollen ween. Hier hef ok de havezaote (aodlike boerderi'je) estaon. In 1649 töt 1842 was de familie van Voorst eignaar van de havezaote. In 1842 wödden de havezaote of-ebreuken en de grachte dempt, zodat der van de havezaote “Bergentheim” nums meer over was.

In 't midden van de nee-ngtiende eeuwe kreeg 'n aander deel van Banthum de andacht, naamlik de uut-estrekte vennegebieden. 't Marke bestuur Banthum begunnen met de ontvenning van de gebieden onder leiding van mr. I.A. van Roijen. Daornaos begunnen in 1850 de Overiesselse Kanalisatiemaaschappi'je met 't uutgraa-m van 't kenaal van [[Almelo]] naor [[Coevorden|Coevern]]. 't kenaal wödden op verzûuk van de boeren in 't Oale Banthum 2 km ten zuudoosten van 'n boerschop egraa-m. Hierdeur ontstunnen 'n greui bi'j 't kenaal, terwel 't Oale Banthum nie verder greuien.

Van Roijen haden ok in 1850 de van Roijenswieke (de Wieke) egraa-m, vanof 't kenaal in Banthum naor Kloosterhaar. Disse wieken wödden egraa-m veur 't ofvoer van turf en veur de ontwatering van 't gebied. Reeds in begunnen 1900 was de bevolking naobi'j 't kenaal zo völle toe-enummn, dat der winkels, karken en schoelen ebouwd wödden. Hier sprekke wi'j over 't ontstaon van 'n hudige karn Banthum.

De venneperiode hef veur Banthum ongveer driekwart eeuwe duurd. Ok in Banthum kenden de ontvenning de verschriklike toestaanden van lege lonen, slechte hûzen en aandere sociale wantoestaanden. Pas nao 'n oorlog is Banthum verder vergaanks egaon naor 't hudige dörp.
Now hef Banthum ongveer 3500 inwoners en is iene van de grootsten dörpn van de gemeente Haddenbarreg.

In 1905 kreeg Banthum zien eagen stasjon en de speurlien [[Zwolle]] - Stadskenaal (verder deurgaons naor Delfzijl), an-eleg deur 'n NOLS, ee-m zo met 'n speurhaven. Der was in t ontwarp sprake van 'n stasjon. Banthum kreeg dan ok gin groot stasjonsgebouw zo as dat beveurbeeld aait nog in Grambarge stiet. 't Blek echter al te klean te ween. De halte Banthum wödden toch 'n stasjon en 't gebouw wödden in 1907 uut-ebreid. 't Stasjon wödden esleuten in 1975, en 't gebouw wödden of-ebreuken in 1993. De turfstreuiselfebriek wödden in 1948 esleuten. 

Der wödden 'n textielfebrieke in evestigd, disse wödden midden jaoren '60 esleuten. Later vestigden de Wavin zich aldaor um rioolputten te maken, mar ok disse wödden weer esleuten. Ok was der jaoren lange 'n grote bakkeri'je vestigd (Bakkeri'je Holland), wökke veur völle banen ezörgd hef, mar ok disse is echter ten gevolge van fusies vort esaneerd.

===Feestwekke===
Elk jaor wöd der in Banthum 'n feestwekke organiseerd, en wekke lange met allerlei an activiteiten veur en deur de Banthummers en umgewing, 't bekendsten en meest bezöchs daorvan is de Banthumloop. En 'sao-mds de feestente.

Um 't 600 jaorig bestaon van Banthum (in 1985) te vieren hebt de meansen 'n maond lange feest ehad, op youtube bint nog tientallen an minuten filmpies te ziên van disse maond. In 2010, 't 625 jaorig bestaon, hebt zi'j weer zo'n feessie ehad, ieder konnen met doen en zien bi'jdrage de an leveren, en daor is dan ok völle gebruuk van emaakt.

==Galleri'je==
<gallery>
Bestaand:Banthum vlagge.png|Vlagge die bi'j t 625-jorig bestaon uutedeeld wödden
</gallery>

{{Dialekt|sdz|[[Vechte|'t Vechtdal]]|ANS}}


{{Bron|http://bergentheim.info/algemeen/bergentheim-historie}}
[[Kategorie:Hardenbarg]]
[[Kategorie: Plaatse in Oaveriessel]]
