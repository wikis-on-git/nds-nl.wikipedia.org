{{Ploats in Nederlaand
| naam = Banthum
| soorte = Dorp
| bestansnaam vlagge =
| bestansnaam wapen =
| lokasie = 
| breedtegroad = 52/31/35/N
| lengtegroad = 6/36/50/E
| gemeente = Hardenbarg (gemiente)
| region = NL-OV
| oppervlak =
|  oppervlak laand =
|  oppervlak water =
| inwoners = 3500
|  doatum inwoners = 2006
|  dichtheid =
| verkeersoader =
| netnummer = 0523-23
| postcode = 7691
| webstee =
}}

[[Ofbeelding:Locatie Bergentheim.png|thumb|Banthum (rood) in de gemiente Haddenbarg (gruun)]]
[[Ofbeelding:Station Bergentheim.jpg|thumb|Statsjun Banthum in 1960]]

'''Banthum''', ok wel espeld as '''Bantem''', ([[Nederlaands|Hollaands]]: ''Bergentheim'') is 'n [[dörp]] in de [[Oaveriessel]]se gemiente [[Hardenbarg (gemiente)|Haddenbarreg]]. De karn lig tussen de speurliene [[Zwolle]]-[[Emmen|Emn]] en 't kenaale [[Almelo]]-[[De Haandrik]]. Op 1 januari [[2006]] had 't 3.466 inwoners.

Banthum lig an de proveensjale weg [[N343]]. 't Hef 'n [[voetbal]]vereniging ''VV Bergentheim'' en [[volleybal]]vereniging ''De Schutters''. D'r bint twie legere schoelen, de Protestaant-Kristlijke ''Ds. Koningsberger'', en de Griffermeerd-Vri'j-emaakten ''Casper Diemer''. In Banthum stiet drie karken: 'n hervörmden, 'n griffermeerd-vri'j-emaakten en 'n griffermeerd-synodaolen.

==Geschiedenisse==

Zo as aandere steden en dörpen is ok 't oorspronklijk Banthum ontstaone an 'n riviertie, naamlijk an de Overiesselse Vechte.  Disse reviere kump Nederlaand bi'j de gemiente Grambarge binnen, streump deur naor Haddenbarreg, langes Banthum deur Ommen en langes Dalsen naor Zwolle en mondt daor uut in 't Zwatte water.

Eeuwen eleeden kwaamen an de oevers van disse reviere grote zaandvlakten bloot te liggen en wenneer daor zommers de wind overhen bleus ontstönnen d'r zaandverstoevingen die an de beide kaanten van de reviere duunen vörmden de zo-enaamden revierduunen.  De huudige ”Beerzebulten’’ bint hiervan 'n veurbeeld.  Reeds verre veur 't begun van de jaortelling werden de oevers al bewoond deur rondtrekkende stammen.  Pas in de Middeleeuwen vinde wi'j eschreven berichten over blievende bewoners van disse streeke.

De eerste keer dat daodwarklijk over Banthum eschreven is, was in 1385. In 't boek: de registers en rekkeningen van 'T Bisdom Utrech stiet op bladziede 586 ''lijst van mensen en goederen hieronder vermeld en te brengen in de hof van Ootmersum op Hemelvaartsdag … o.a. te BERGENTHEM (bij) Tackinc''.
Uutgaonde van 't jaor 1385 bestund Banthum in 1985 600 jaor en is in 2010 't feest 'Banthum 625 jaor' evierd.
Bargen kump van: de verheven revierduunen langes de Vechte. En Theim kump van: omheind stuk laand of thum = tuun. In 1688 veraanderde de naam Bergenthem in Bergentheim, en in volksmond altied enuumd as Banthum.

't [[Old Banthum|Oolde Banthum]] har 'n lang-erekte vörme. Men kenden 'n oost-end, een middendörp en 'n west-end. Disse vörme kunne wi'j teruggevinnen in het huudige Oold-Banthum: 't oost-end bi'j Schöttink en 't west-end bi'j Wiechmink; terwel bi'j Wuestkaamp 't "middendörp" zol wezen. Hier hef ok de havezaote (aodlijke boerderi'je) staone. In 1649 töt 1842 was de familie van Voorst eignaar van de havezaote. In 1842 werd de havezaote of-ebreuken en de grachte dempt, zodat d'r van de havezaote “Bergentheim” niets meer over ware.

In 't midden van de negentiende eeuwe kreeg 'n aander deel van Banthum de andacht, naamlijk de uut-estrekte vengebieden. 't Marke bestuur Banthum begön met de ontvenning van de gebieden onder leiding van mr. I.A. van Roijen. Daornaos begön in 1850 de Overiesselse Kanalisatiemaaschappi'je met 't uutgraven van 't kenaal van Almelo naor Coevern. 't kenaal werd op verzuuk van de boeren in 't oolde Banthum 2 km ten zuudoosten van de boerschop egraven. Hierdeur ontstund 'n greui bi'j 't kenaal, terwel 't oolde Banthum nie varder greuiden.

Van Roijen har ok in 1850 de van Roijenswieke (de Wieke) graven, vanof 't kenaal in Banthum naor Kloosterhaar. Disse wieken werden egraven veur de ofvoer van turf en veur de ontwatering van 't gebied. Reeds in begön 1900 was de bevolking napbi'j 't kenaal zo veul toe-enummen, dat d'r winkels, karken en schoelen ebowd werden. Hier sprekke wi'j over 't ontstaone van de huudige karn Banthum.

De venperiode hef veur Banthum ongveer driekwart eeuwe duurd. Ok in Banthum kenden de ontvenning de verschrikklijke toestaanden van lege lonen, slechte huuzen en aandere sociale wantoestaanden. Pas nao de oorlog is Banthum varder ontwikkeld naor 't huudige dörp.
Nu hef Bergentheim ongveer 3500 inwoners en is iene van de grootste dörpen van de gemiente Haddenbarreg.

In 1905 kreeg Banthum zien eigen statsjun en de speurliene [[Zwolle]] - Stadskenaale (verder deurgaons naor Delfzijl), an-elegd deur de NOLS, asmede een speurhaven. D'r was in t ontwarp sprake van 'n statsjun. Banthum kreeg dan ok gien groot statsjunsgebouw zo as dat beveurbeeld altieden nog in Grambarge stiet. 't Blek echter al te klen te wezen. De halte Banthum werd toch 'n statsjun en 't gebow werd in 1907 uut-ebreid. t Statsjun werd esleuten in 1975, en t gebouw werd of-ebreuken in 1993.

De turfstreuiselfebriek werd in 1948 esleuten. 

D'r werd 'n textielfebrieke in evestigd, dizze werd midden jaoren '60 esleuten. 

Later vestigen de Wavin zich aldaor umme rioolputten te maken, mar ok disse werd weer esleuten.

Ok was d'r jaorn lange 'n grote bakkeri'je evestigd (Bakkeri'je Holland), wölke veur völle banen ezörg hef, mar ok disse is echter ten gevolge van fusies vört esaneerd.

===Feeswekke===
Elk jaor wörd d'r in Banthum 'n feeswekke organiseerd, en wekke lange met allerlee an activiteiten veur en deur de Banthummers en umgeving, 't bekends en miest bezöchs daorvan is de Banthumloop. En tuurlijk 'saovons de feesttente.

Umme 't 600 jaorig bestaon van Banthum (in 1985) te vieren hebt de meensen 'n maond lange feest had, op youtube bint nog tientallen an minuten an filmpies te ziene van disse maond. In 2010, t 625 jaorig bestaon, hebbe ze weer zo'n feessie had, ieder konnen met doen en zien bi'jdrage de an leveren.

{{Dialekt|sdz}}

{{Bron|http://bergentheim.info/algemeen/bergentheim-historie}}
[[Kattegerie:Hardenbarg]]
[[Kattegerie: Plaatse in Oaveriessel]]

[[en:Bergentheim]]
[[fr:Bergentheim]]
[[nl:Bergentheim]]
