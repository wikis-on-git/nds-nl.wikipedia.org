{{Ploats in Nederlaand
| name = Banthum
| soorte = Dörp
| bestansname vlagge = 
| bestansname wapen =
| lokasie = Locatie Bergentheim
| breedtegroad = 52/31/35/N
| lengtegroad = 6/36/50/E
| gemeente = Hardenbarg (gemiente)
| region = NL-OV
| oppervlak =
|  oppervlak laand =
|  oppervlak water =
| inwoners = 3500
|  doatum inwoners = 2006
|  dichtheid =
| verkeersoader =
| netnummer = 0523-23
| postcode = 7691
| webstee =
}}

[[Ofbeelding:Station Bergentheim.jpg|thumb|Statsjun Banthum in 1960]]

'''Banthum''', mangs ok as '''Bantem''', ([[Nederlaands|Hollaands]]: ''Bergentheim'') is 'n [[dörp]] in 'n [[Oaveriessel]]se gemiente [[Hardenbarg (gemiente)|Haddenbarreg]]. De karn lig tussen de speurliende [[Zwolle]]-[[Emmen|Emn]] en 't knaal [[Almelo]]-[[De Haandrik]]. Op 1 jannewaori [[2006]] har 't 3.466 inwoners.

Banthum lig an de proveensjalen weg [[N343]]. 't Hef 'n [[voetbal]]verieniging ''VV Bergentheim'' en [[volleybal]]verieniging ''De Schutters''. Der bint twee legere schoelen, de Protestaant-Kristlike ''Ds. Koningsberger'', en de Griffermeerd Vri-jemaakten ''Casper Diemer''. In Banthum stoat drie karken: 'n hervörmden, 'n griffermeerd vri-jemaaktn en 'n griffermeerd synedoalen.

==Geschiedenisse==
===Veurgeschiedenisse===
Geliek-an aandere steden en dörpen is ok 't Oale Banthum ontstoane an 'n reviertie, an n Overiesselse [[Vechte]].  Disse reviere kump Nederlaand bi-j gemiente [[Grambarge]] binnen, streump deur op [[Hardenbarg|n Arnbarg]] an, langes Banthum deur [[Ommen]] en langes [[Dalsen]] noar Zwolle en kump doar bi-j 't Zwarte water uut.

Eewen eledene kwaam an de oevers van disse reviere grote zaandvlakken lös te liggen en wenneer as doar zommers n wind overhen bleus ontstunnen der zaandverstoevings den an n weersen kaanten van de reviere dunen vörmen de zo-enuumden revieredunen.  't Hudige ”Beerzebulten’’ bint hiervan 'n veurbeeld.  'n Helen zet véúr 't begun van de joartelling wörn de Vechte al bewoond deur in n rondte in trekkende stammen. Pas op de Middeleewen stiet ter op pepiere over bliewende bewoners van disse plaatse.

===Vanof de Middeleewen===
n Eersten moal dat ter feitlik oaver Banthum eschreven wörn, was op 1385. In 't boek van 't ''registers en rekeningen van 'T Bisdom Utrecht'' woar stiet op bladziede 586:

''lijst van mensen en goederen hieronder vermeld en te brengen in de hof van Ootmersum op Hemelvaartsdag … o.a. te BERGENTHEM (bij) Tackinc''.

A'w van 't joar 1385 uut goat bestunnen Banthum op 1985 600 joar en is op 2010 't feest 'Banthum 625 joar' evierd.

Bergen kump van: d' hoge revieredunen langes de Vechte. En Theim kump van: ummezet stuk laand of thum = tuune. Op 1688 veraanderen n name Bergenthem in Bergentheim, en uut n volksmond aait as Banthum.

't [[Old Banthum|Oale Banthum]] haren 'n laanken vörme. 't Volk kennen 'n oosteande, 'n middendörp en 'n west-eande. Dissen vörme ku'w trugge vinden op 't hudige Oald-Banthum: 't oosteande bi-j Schöttink en 't westeande bi-j Wiechmink; terwöl bi-j Wuestkaamp 't "middendörp" zollen ween. Hier hef ok d' havezoate (aadlike boerderi-je) estoane. Op 1649 töt 1842 was de familie van Voorst eignaar van de havezaote. Op 1842 wörden d' havezoate ofebrökken en de grachte deampt, zodat ter van de havezoate “Bergentheim” gien stiene meer over is.

===Marke Banthum===
De Marke Banthum was 'n bestuursvörme van n groteren boeren die 't gemienschaplike laand beheren. De gronden wörden beveurbeeld gebroekt umme der plaggen van te stekken. De Marke Banthum bestunnen uut 't laand wa'w noe kent as Oald-Banthum, Banthum en Mainbarg.

In 't Gemientearchief van n Arnbarg lig noe, vanof 2013, 't markeboek Banthum, wat deur toe de leste markerichter an de burgemeester van n Arnbarg egeven is. In 't markeboek stoat de notulen van de vergaderings van de marke Banthum in vanof 1611. De veurleste vergadering is op 1972 ehoalden.

===Vennetied===
Op 't midden van de negentiende eewe kregen 'n aander del van Banthum d' andacht; de vennegebieden. 't Marke bestuur Banthum begunnen met d' ontvenning van de gebieden met mr. I.A. van Roijen an n kop. Doarnöas begunnen op 1850 d' Overiesselse Kanalisatiemaaschappi-je met 't uutgraven van 't knaal van [[Almelo]] noar [[Coevorden|Koevern]] an. 't Knaal wörden op weanse van n boeren van 't Oalde Banthum tweeë kilometer de zuudoosten van de boerschop egraven. Hierdeur ontstunnen 'n grui bi-j 't knaal, terwöl 't Oale Banthum nie verdan gruien.

Van Roijen haren ok op 1850 de van Roijenswieke ('de Wieke') egraven, vanof 't knaal in Banthum noar Kloosterhaar an. Disse wieken wörn egraven veur 't ofvoer van törf en veur d' ontwatering van 't gebied. Vaste op begun 1900 was de bevolking noabi-j 't knaal zo völle toenömmen, dat ter winkels, karken en schoelen ebouwd wörn. Hier sprekke wi-j oaver 't ontstoane van 't hudige karn Banthum.

De vennetied hef veur Banthum zo'n bettie driekwart eewe duurd. Ok op Banthum kennen d' ontvenning de verschrikliken toestaanden van lege lonen, barre huze en aander sosiale trammelaant. Pas noa n oorlog is Banthum verdan egoane noar wat 't noew is.
Noew hef Banthum oangeveer 3400 inwoners en is 't iene van de grootste dörpen van de gemiente Haddenbarreg.

===Stasion Banthum===
Op 1905 kregen Banthum zien eagen stasion en de speurliende [[Zwolle]] - Stadsknaal (varder deurgoans noar Delfzijl), an-eleg deur de NOLS, effen zo met 'n speurhaven. Der was op 't ontwarp sprake van 'n stasion. Banthum kregen dan ok gien groot stasionsgebouwgie zo as dat beveurbeeld aait nog op Grambarge stiet. 't Blekken al rap te klean te ween. D' halte Banthum wörn toch 'n stasjun en 't gebouw wörn op 1907 uutebreeid. 't Stasion wörn eslötten op 1975, en 't gebouw wörn ofebrökken op 1993. De törfstruiselfebriek wörn op 1948 eslötten.

===Fabrieken===
Der wörn 'n textielfebrieke neerezet, disse wörn midden joaren '60 eslötten. Later vestigen de Wavin zich doarzoot umme rioolputten te maken, mar ok disse wörn weer eslötten. Ok was ter joaren lange 'n grote bakkeri-je vestigd (Bakkeri-je Holland), wukke veur völle banen ezörg hef, mar ok disse is de gevoalge van fusies vortesaneerd.

===Feestwekke===
Elk joar wörd ter in Banthum 'n feestwekke organiseerd, 'n wekke lange met völle an aktiviteiten veur en deur de Banthummers en umgewing, 't bekendsten en meest bezöchs doarvan is de Banthumloop. En soavends de feestente.

Umme 't 600 joarig bestoan van Banthum (in 1985) te vieren hebt 't volk 'n moand lange feest ehad, op youtube bint nog tientallen an minuten filmpies te ziene van dissen moand. In 2010, 't 625 jorig bestoan van Banthum, hebt zi-j 't weer overni-j edoane.

==Monementn==
Hier n lieste van viere gemientlike monementen wa'j op Banthum vinnen könt. Wat tweeë boerderi-jen bint, 'n karke en 'n dreibrugge.

* Arve Waterink, Brinkweg 6 	
* Hervörmde Karke ''De Bo'', Kanaalweg-Oost 59 		
* Dreibrugge ''Gouden Ploeg'', Kanaalweg-West - 
* Katerstede Nijkamp, Mölinksweg 2

==Galleri'je==
<gallery>
Bestaand:Banthum vlagge.png|Vlagge, den vanof 't 625-jorig bestoan elk joar met de feestwekke an de huze hankt
</gallery>

{{Dialekt|sdz|Banthum}}


{{Bron|http://bergentheim.info/algemeen/bergentheim-historie}}
[[Kategorie:Hardenbarg]]
[[Kategorie: Plaatse in Oaveriessel]]
