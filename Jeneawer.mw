[[Ofbeelding:Hollandse Graanjenever 0495.JPG|thumb|Hollaandsen groanjeneawer - nen jongn-jeneawersoort woervan't n alkohol vuur 100% oet groan keump]]

'''Jeneawer''' of '''kloarn''' is nen stoarkn draank den't emaakt wörd in [[België]], [[Neerlaand]] en bepoalde deeln van t noordn van [[Fraankriek]] (oonder n naamn ''genièvre''), in [[Verienigd Keuninkriek|Engelaand]] as "gin"  en t noordwestn van [[Duutslaand]] ("(Ostfriesischer) Korngenever" of simpel "Korn").

Van oorsproonk geet t um moutwien woer't oftreksels van de [[jeneawerbeaze]] bie wördn edoan. Seend t eande van t 19e joarhoonderd hef jeneawer ook vuurgestokte [[ethylalkohol]]. In Neerlaand wordt de jeneawers woerin dissen neutraaln alkohol t meeste vuurkeump ''jongn jeneawer'' of ''ooldn jeneawer'' eneumd. Koornwien is nen jeneawer den't vuural op moutwien baseerd wörd. Vake doot ze koornwien nog n zetn riepn op heultne vaatn. In België neumt ze det dan ''beleagn jeneawer'' of ''elagerde jeneawer''. Jeneawer met neutraaln alkohol neumt ze in België kortweg jeneawer, of in [[Waalnlaand]] ''peket''. In [[Tweante]] wörd jeneawer ook wal ''kloarn'' eneumd, umde'j dr duurhen köant kiekn. Dr zeent nen hoop aandere soortn draank te kriegn, mear jeneawer is t ennigste det volledig ''kloar'' is.

==Oorsproonk==
Al in de [[middeleewn]] ha'j in de Neerlaandn stoarkn draank, en dan vuural distilleerdn wien, dus [[braandewien]]. Dr wör probeerd um duur distillasie van skraal [[beer]] aksienzen terugge te winnen, woerduur't n eersten koornbraandewien ontsteund. Disse distillasies wördn gebroekt as medisien en wördn völ gebroekt tiedns de [[pest]]oetbraakn dee't in de middeleewn duur [[Europa (continent)|Europa]] gungn. Dr wördn völle kruudn bie edoan woervan't de leu meandn det ze geneaskrachtig warn. Vuural jeneawerbeaze was slim geleefd. Noa ne bepoalde tied wör dr vuur t stokn van zukke koornbraandewien gin beer mear gebroekt, mear n vergist groanbeslag.

Wonnear at n naamn jeneawer vuur t eerst gebroekt wör is nit bekeand. Ene van de verkloarings is det professor [[Franciscus de le Boë Sylvius]] in [[1650]], tiedns t probeern um n vochtofdriewend geneasmiddel te veenden, nen jeneawerbeasdraank stokn wat'e ''genièvre'' of ''genova'' neumdn.

Duur keuning-stadhoolder [[Willem III van Oranje-Nassau|Willem III]], den't tiedens zin Engelse keuningskop probeerdn n haandel met Neerlaand op n heuger plan te kriegn, wör t spul oonder n naamn ''gin'' ook geleefd in Engelaand. Engelse stokkers probeerdn t noa te maakn, mear konn de juuste bestaanddeeln nit veendn, of de juuste ofstemming doarvan, woerduur't dr in Engelaand n niej soort draank ontsteund, wat non dus ''gin'' eneumd wörd.

==Kafeegebroekn==
In t kafee wörd jeneawer aait oet n borrelgleasken edreunkn. Det is n kleain gleasken woer't 4cl ingeet. De meestgebroekte glasvörme zeent t ''kelkjen'', n tölpvörmig glas met n stelken en n veutjen, en t ''shot glas'', n kleain [[whiskey]]gleasken. t Is normaal um zovölle in te geetn det dr nen kop boawn t gleasken oetkeump. Umdet zon vol glas nit zoonder sopn te verplaatsn is, wörd eerst t gleasken kort vuur n klaant ezat, en dan pas de jeneawer in eskeunkn, an de toafel. n Klaant neamp dan t eerste slukn zoonder t gleasken an te raakn.

Bie de goodkeupere jeneawers is t mangs gebroek t spul zo koold meugelik op te deenn. Vake wörd zonne fläske in de vreeskiste bewoard, en t gleasken is ook bevröarn. Dit is feaitelik nit good vuur n smaak. Gemiddelde jeneawers wordt in de koelkaste bewoard, en de bettere jeneawers op kamertemperatuur.

In wat kafees is t gebroekelik det as t leste betn oet de fläske nit genog is um t gleasken te vuln, det dan n klaant t ''börtjen'' vuur niks mag hebn. Det neumt ze nen ''twiefelder'' of ''kasteleainsborrel''.

n Pilsken met nen kloarn dr nöast neumt ze in Neerlaandse kafees nen ''kopstoot''.

Mangs wörd n gleasken jeneawer in n glas beer ezeunkn en zo tegelieke op edreunkn. Det neumt ze nen ''duukboot''. Dit wörd ook wal met aandere soortn stoarkn draank edoan.

==Jeneawer in Grönningn==
[[Grunnen (provìnzie)|Grönningn]] wörd ok wal t 'laand van de jeneaver' neumd, umdet dr in de stad Grönningen van ooldsher jeneawerstokkeriejn zeent, dee öare marktleaidersplaatse töt in de hele proveensie oetbreaidn. Teegnswoordig is der nog mer ene oawer. t Dreenkn van jeneawer was hier töt an de Tweede Wearldoorlog zo gewoon det t oaweral bie edreunkn wör, van verjöardeage töt [[groowe|groowes]] en van slachtfeesten töt 's oawends noa t woark. Zölfs vrouwleu dreunken vroger jeneawer in oawervlood. Van ooldsher wörd in Grönningn jeneawer edreunkn oet n gleasken wat bolvörmig van oonder is, noar t midden hen smaller wörd en boawenan nen trechtervörm hef. 

A'j vroger gin jeneawer metdreunkn (dus a'j wat aans nömn) wör det as onbeleawd ezeen. Vuural bie [[slachten|slachtfeesten]] woer alle noabers oeteneugd wörn. Noadat der n bol vleais van t [[värken|voarken]] of esneedn was, wör der n bortjen enömn en dat bie elken bol. Bie verjöardeage wör der vroger allenig mer jeneawer edreunkn en töt de Tweede Wearldoorlog eignlik gin [[beer]]. Noe wörd mear beer edreunkn as jeneawer. Teegnswoordigs is de dubbele graanjeneawer t populearst, vroger was de oolde graanjeneawer t meest in trek.

==Neersassies==
*[[Grunnegs]]: 
**''jenever'' (ook oetsproken as jannever'')
**''genever'' (oetsproak: ''zjeneejver'' of ''genever'' ([[Westerwoolds|WEV]]).)
*[[Stellingwarfs]]: ''jenever''
*[[Tweants]]: 
**''jeneawer'', ''jeneaver'', ''jenever''
**''janeawer'', ''janeaver'', ''janever''
**''kloarn''
**''foezel''
*[[Veluws]]:
**''jenever'', ''janever''
**''klaore''
**''borrel''

{{Commonscat|Jenever}}

[[Kattegerie: Tweants artikel]]
[[Kattegerie: Drank]]

[[de:Genever]]
[[en:Jenever]]
[[eo:Juniperbrando]]
[[es:Ginebra (bebida)]]
[[fi:Geneveri]]
[[fr:Genièvre (boisson)]]
[[ko:예너버르]]
[[lt:Jeneveras]]
[[nl:Jenever]]
[[no:Genever]]
[[pl:Jenever]]
[[ru:Женевер]]
[[sv:Genever]]
