De '''legende van et solske gat''' is een spuukverhaal oaver een versünken velüwsken klooster .

==et verhaal==
Midden up de Veluwe - in et busk tüsken [[Putten|Pütten]], [[Garder]] en [[Drie]] - ligt et solske gat, een groute kule tüsken de hövels. Dår stünd eyrtyds een machtig [[klooster]] med vöäl turens. Et wördden ümgeaven döär een [[grachte]] en een breyde laan güng når de poarte.

Mar et was een kwåd klooster; de overste en alle munniken haden ear sele an de [[duvel|Düvel]] verköcht. Se döden een leaven an oaverdåd en wealde. Midden in de nacht wördden de swarte misse eleasen wår as alle [[Hekse|heksen]] en spuken uut de üngeaving an meddöden. Sy söäpen dår wyn uut emmers en dee heylen nacht wördden der groute måltyden vöär-esat. De Düvel sörgden dervöär dat de vöärråd nooit neet upkummen en hy mengden de wyn sülve. Der wördden edansed, esüngen en evlöked töt in de vrogge morgen. Vöälen haden des nachts binnen et klooster vrümde en enge gelüden ehöyred en ydereyne wist dat de heylen nacht de vensters van alle salen as helle verliched waren.

Dat hevt edured, töt in de stormmachtige karstnacht, nu al ewen eleadene. De mensken uut et dörp bleyven tydens dee stirm bange in ear hüse en höyrden midden in de nacht upeyns eyne steavige dunderslag. De vulgende morgen kwamen een jochy et dörp binnenrennen en vertelden dat et klooster in et busk heylemåle verdweanen was en der up dee plaatse een machtige depe kule untståne was. De boumen der ümhen lagen untwörteled up de grund. Alle bewoaners wolden et spektåkel seen. Lüde vünden noch een med klinkergys eplaveiden ströäty en een breyde laan; dat was alles wat van et klooster oaver ebleyven was. De aerde hadden sich lössend en sich wear eslöäten.

Sünds dee tyd kümt der ümme middennacht uut de deepte van et solske gat een vrümd gelüüd. De klokken van et versünken klooster begünnen ungelyke en vals te lüden, asof se allen ebarsten bint; eyrst sacht, mar steyds harder en angstiger. Dan kümt uut et düüster van de breyde laan de geysten van de munniken. Al klagend wandelet sy in en lanke sumbere ryge: händig en eböägen gåt se rundüm et gat, wåruut een blauwe glood upstegt. Dan sweaved ear allen rüsteloos uuteyne, ümme vannys uut de skade van de laan in een lanke ryge langsaam når vöärend te treaden. Dit geyt döär töt an et daglicht, dan vlüchtet se upeyns jammerend vord in et deepste düüster van de sombere kule.

Sodra de [[zunne|sünne]] skent, is et asof der niks geböäred ewesd hevt. Alles is der rüstig en lüde sollet der höäste an twyvelen, dat eaven terügge de skimmen verdweanen in et [[water]] bint, midden in de kule van et solske gat.

{{Dialekt|sdz|[[Vechte|t Vechtdal]]|ANS}}
[[Kategorie:Sage]]
[[Kategorie:Veluwe]]
