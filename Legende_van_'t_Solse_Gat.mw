De '''legende van het Solse Gat''' is 'n spôekverhaal oover 'n verzunkn Veluwsn klooster .

=='t Verhaal==
Milln op de Veluwe - in 't bos tussn Puttn, Garder en Drie - lig 't Solse gat, 'n grootn koele tussn de heuvels. Daor stön eertieds 'n machtig klooster met veul toorns. 't Wörn umgeevn deur 'n grachte en 'n brede laan gung naor de poorte.

Maa 't was 'n boos klooster; de overste en alle monnikn haadn hun ziele an de duvel verköch. Ze deudn 'n leevn an overdaod en weelde. Milln in 'n nacht wörn de zwarte mis eleesn waor alle heksn en spôekn uut de umgewing an metdeudn. Zi'j drunkn daor wien uut emmers en 'n heeln nacht wörn der grote maoltiedn veur-ezet. De duvel zörgdn derveur dät de veurraod nooit nie opraaktn en hi'j mengdn zölf de wien. Der wörn edaanst, ezungn en evlûukt töt in de vrogge morn. Veulen haadn 's nachts binn 't klooster vrömde en angstanjaangnde geluudn eheurd en iedriene wös dät 'n heeln nacht de veansters van alle zaaln hel verlicht warrn.

Dät hef eduurd, töt in 'n störmachtige karsnacht, noe al eeuwn geleedn. De meansn uut 't dörp bleevn tiedns die störm bange in hun huusn en heurdn milln in 'n nacht in ien maol íén stievige donderslag. De volngnde morn kwaam 'n jochie 't dörp binnrennen en verteldn dät 't klooster in 't bos helemaole was verdwennen en der op die plase 'n machtige dîepe koele ontstaone was. De boomn der umhen laangn ontwörteld op de grond. Alle bewonners wolln 't spektakel zîen. Men vönn nog 'n met klinkerchies eplaveidn straotie en 'n brede laan; dät was allns wat van 't klooster over ebleevn was. De aarde haadn zich oopnd en zich wear esleutn.

Sunds denn tied kömp der um millnnacht uut de dîepte van 't Solse gat 'n vrömd geluud. De klokkn van 't verzunkn klooster begunnen ongeliek en vals te luudn, asof ze alln ebarsten bint; eerst zacht, maa steeds hadder en angstiger. Dan kömp uut 't duuster van de brede laan de geesten van de monnikn. Al klaangnd wandelt zi'j in 'n laanke sombere ri'je: langzaam en ebeungn gaot ze rondum 't gat, waoruut 'n blauwe gloed opsteg. Dan zweeft hun alln rustloos uutiene, um opni'j uut de schaoduw van de laan in 'n laanke ri'je langzaam naor veurn te treedn. Dit giet deur töt an 't daglicht, dan vluchtn ze opiens jammerend vort in 't dîepstn duuster van de sombere koele.

Zodra de zunne schent, is 't asof der niets hef plaats evunnen. Allns is der röstig en men zol der haoste an twiefeln, dat eem terugge de schimmen verdwennen bint in 't water milln in de koele van 't Solse gat.

{{Dialekt|sdz|[[Vechte|'t Vechtdal]]|ANS}}
