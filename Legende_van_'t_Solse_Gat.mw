De '''legende van het Solse Gat''' is 'n spoekverhaal oover 'n verzunkn Veluwsn klooster .

=='t Verhaal==
Milln op de Veluwe - in 't bos tussn Puttn, Garder en Drie - lig 't Solse gat, 'n grootn koele tussn de heuvels. Daor stön eertieds 'n machtig klooster met veul toorns. 't Wörn umgeevn deur 'n grachte en 'n brede laan leiddn naor de poorte.

Maa 't was 'n boos klooster; de overste en alln monniken haadn hun ziele an de duvel verköch. Ze deudn 'n leevn an overdaod en weelde. Milln in 'n nacht wörn de zwarte mis eleesn waor alln heksn en spoekn uut de umgewing an metdeudn. Men drunk wien uut emmers en 'n heeln nacht wörn der overvloedige maoltiedn op-ediend. De duvel zörgdn derveur dät de veurreod nooit nie opraaktn en hi'j mengdn zölf de wien. Der wörn edaanst, ezungn en evluukt töt in de vrogge morn. Veulen haadn 's nachts binn 't klooster vrömde en angstanjaangnde geluudn eheurd en iedriene wös dat 'n heeln nacht de veansters van alln zaaln hel verlicht warrn.

Dät hef eduurd, töt in 'n sturmachtige karsnacht, noe al eeuwn geleedn. De dörpelingn bleevn tiedns die sturm angstig in hun huusn en heurdn milln in 'n nacht in ien keer íén hewige donderslag. De volngnde morn kwaam 'n jochie 't dörp binnrennen en verteldn dät 't klooster in 't bos helemaole was verdwennen en der op die plase 'n machtige dîepe koele ontstaone was. De boomn der umhen laangn ontwörteld op de grond. Alle bewonners woldn 't wonder zîen. Men vöndn nog 'n met klinkerchies eplaveid straotie en 'n brede laan; dät was alles wat van 't klooster oover ebleevn was. De aarde haadn zich opend en zich weer esleutn.

Sunds die tied kömp der um millnnacht uut de dîepte van 't Solse gat 'n vrömd geluud. De klokken van 't verzunkn klooster begunnen onregelmaotig en schor te luudn, asof ze alln ebarsten bint; eerst zacht, maa steeds hadder en angstiger. Dan kömp uut 't duuster van de brede laan de geesten van de monniken. Al klaangnd wandelt ze in 'n laanke sombere ri'je: langzaam en ebeungn gaot ze rondum 't gat, waoruut 'n blauwe gloed opsteg. Dan zweeft ze alln rustloos uutiene, um opni'j uut de schaoduw van de laan in 'n laanke ri'je langzaam naor veurn te treedn. Dit giet deur töt an 't daglicht, dan vluchtn ze plotsling jammernd vort in 't dîepstn duuster van de sombere koele.

Zodra de zunne schent, is 't asof der niets hef plaats evunnen. Allns is der röstig en men zol der haoste an twiefeln, dat eem terugge de schimmen verdwennen bint in 't water milln in de koele van 't Solse gat.

{{Dialekt|sdz|[[Vechte|'t Vechtdal]]|ANS}}
