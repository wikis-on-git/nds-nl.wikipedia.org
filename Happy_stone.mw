[[Ofbeelding:20210531 happy stone1 Dwingelderveld.jpg|thumb|200px|Een bliede stien]]
Een '''''Happy stone''''' ('bliede stien'), '''''doodle stone''''' ('krabbelstien') of  '''''kindness rock''''' ('vrundelijke stien'; 't meervold ''kindness rocks'' gef de woordspeuling 'vrundelijkheid is machtig mooi') is een beschilderd stientien det argens buten achtereleuten wördt zodet een aander 't toevallig kan vienden.<ref>[https://www.trouw.nl/binnenland/creatievelingen-laten-overal-vrolijk-beschilderde-happy-stones-achter-om-je-een-positief-gevoel-te-geven~b873d9c5/?referrer=https%3A%2F%2Fwww.google.com%2F Trouw: ''Creatievelingen laten overal vrolijk beschilderde 'happy stones' achter om je een positief gevoel te geven'', 20 jannewaori 2021]</ref> De hobby van 't beschildern van stienties um die reden kwaamp op in de jaoren veur de [[COVID-19|coronaviruspandemie]] die in 2020 begunde, en wördden extra populair tiedens de pandemie. De oorsprong van de bliede stienen wördt ezöcht in The Kindness Rocks Project, een beweging umme stienties mit positieve bosschoppen te beschildern die in 2015 ontstund in de [[Verienigde Staoten van Amerika|Verienigde Staoten]] en naor aandere laanden aoversprunk.<ref>[https://www.theguardian.com/lifeandstyle/shortcuts/2018/may/06/rocking-all-over-the-world-the-painted-pebble-trend-crossing-continents The Guardian: ''Rocking all over the world: the painted pebble trend crossing continents'', 6 meie 2018]</ref><ref>[https://www.thekindnessrocksproject.com/ The Kindness Rocks Project]</ref>

Een bliede stien maak ie deur op iene kaante van een gladde [[kiezelstien|kiezel]] een ofbielding te schildern. Det kan een feguurtien wezen, een abstracte versiering of wat ok. Ok kuj een positieve bosschop op 't stientien schrieven; veural in The Kindness Rocks Project is een bosschop op een gekleurde achtergrond, mit of zonder feguurtien derbij, de gebrukelijke gaank van zaken. Op de aandere kaante wördt vake een ziede op [[Facebook]] of [[Instagram]] enuumd waoras de viender van 't stientien een foto dervan kan plaatsen umme zo te laoten zien det 't evunden is. Mangs stiet der op 't stientien een postcode, waordeur aj weet waor in 't laand 't weg kump. De viender van een bliede stien kan die holden of argens achterlaoten, zodet de kiezel wieder kan zwarven.<ref>[https://www.nhnieuws.nl/nieuws/279742/happy-stones-verstoppen-in-natuur-zorgen-voor-beetje-vrolijkheid NH Nieuws:'' 'Happy stones' verstoppen in natuur: "Zorgen voor beetje vrolijkheid"'', 24 jannewaori 2021]</ref> In Nederlaand, waor ze bezunder drok bint op 't maken van bliede stienen, wördt dit wal ies anegeven mit kreten as ''delen = lief'' en ''houden of zwerven''. Veur 't beschildern of beschrieven van de stien gebruukt ze stiften mit niet-giftige [[acrylvarve]]. Um de ofbielding te bescharmen giet der een laogien [[vernis]] aoverhenne.

Der bint in de media wal berichten verschenen aover meugelijke risico's van 't verspreiden van beschilderde stienties. Stienties die beveurbield op grösvelden in parken achtereleuten wördt, zolden deur elektrische grösmeiers egrepen en vurteslingerd kunnen wörden. Ok zolden goenend hebben eziene det kleine kiender beschilderde stienties die ze vunden naor de enten keilden.<ref>[https://www.shropshirestar.com/news/local-hubs/shrewsbury/2017/08/26/shropshire-rocks-craze-causing-unforeseen-issues/ ''Shropshire Rocks craze 'a danger' for Shrewsbury park users, says council'', 26 augustus 2017]</ref> Wieder is niet iederiene der bliede mit det beschilderde stienties ok achtereleuten wördt in netuurgebieden, wat zol ingaon tegen 't principe umme daor gien mèenselijke speuren achter te laoten.<ref>[https://www.npca.org/articles/1771-between-a-kindness-rock-and-a-hard-place National Parks Conservation Association <nowiki>[V.S.]</nowiki>: ''Between a (Kindness) Rock and a Hard Place'', veurjaor 2018]</ref> Hiel wat webstees doet een beroep op 't gezonde verstaand en vraogt de mèensen um gien bliede stienen achter te laoten op gevaorlijke plekken, zoas in de buurte van wegen of op lastig te bereiken heugtes.

Volk van alle leeftieden is an 't stienen schildern egaone. Verscheiden mèensen hebt in de media anegeven det ze det doet umme bliedschop te verspreiden. Ok is 't een hobby die aj makkelijk in huus kunt doen, wat goed uutkump in een tied waorin deur de coronapandemie alderhaande groepsactiviteiten niet meugelijk bint. Aover bliede stienen is een groot antal webstees en sociale-media-zieden opezet, en deur 't internet hef 't fenomeen hum rap kunnen verspreiden.<ref>[https://eenvandaag.avrotros.nl/item/wat-doen-die-gekleurde-steentjes-toch-overal-marjo-en-ria-maken-anderen-blij-met-happy-stones/ EenVandaag: ''Wat doen die gekleurde steentjes toch overal? Marjo en Ria maken anderen blij met happy stones'', 4 juli 2021]</ref>

== Rifferenties ==
<references />

{{Dia|Dit artikel is eschreven in 't [[Zuudwest-Drèents]].}}

[[Kategorie:Drèents artikel]]
[[Kategorie:Hobby]]
