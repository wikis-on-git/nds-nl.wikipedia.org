[[Ofbeelding:Ik bak een kilo kaaskoeken met kleine stukken.png|thumb|400px|n Kaortien mit veurbielden, waorop de effekten van de twiede Germaanse klaankverskoeving goed te zien binnen]]
De '''twiede Germaanse klaankverskoeving''' was n historiese [[klaankverskoeving]] die n antal [[Oergermaans]]e [[plofklaank]]en verzachtte ([[lenisie]]) en in de zudelike variaanten van de [[West-Germaanse taelen]] veurkwam. Disse stelselmaotige verskoeving staot ok bekend as de '''Hoogduutse klaankverskoeving'''. t Begon lichtkaans tussen de darde en vuufde ieuw, en was bi'jkaans in de [[19e ieuw]] voltooid, doe de eerste Duutse teksten op skrift zet worden. De verskoeving gebeurde niet in ien beweging mar in verskillende fasen over verskillende ieuwen. Disse taelverskoeving brocht de skeiding tot staand tussen t [[Hoogduuts]] (dat, in verhoolding tot de maote waorin de klaankverskoeving deurvoerd is, weer onderverdield wordt in [[Opperduuts]] en [[Middelduuts]]) en t [[Nederduuts]]).

De [[isoglosse]]nbundel die de Hoogduutse van de Nederduutse taelen skeidt, staot bekend as de [[Benrather linie]]. De Germaanse taelen hebben allemaole in verskillende maote de twiede Germaanse klaankverskoeving mitmaekt. Partie klaankverskoevings gelden daoromme veur bi'jkaans alle Germaanse taelen, en aandere mar veur n peer. Hoe meer zuudoostweerts de tael spreuken wordt, hoe meer kenmarken van de twiede klaankverskoeving der in de tael veurkommen ([[Opperduuts]]), en hoe meer noordwestweerts de tael spreuken wordt, hoe minder kenmarken van de twiede klaankverskoeving der in de tael veurkomt ([[Engels]]). De meerste klaankverskoevings, mar niet alle, maeken diel uut van t hudige [[Duuts|Standerdduuts]], wielst in westelike Duutse dialekten vule minder klaankverskoevings veurkommen.

==Chronologiese volgorde==
Lichtkaans gebeurde de klaankverskoeving in vier fasen, waorveur, wat de datering angaot, groffe skattings maekt kunnen worden. De datering blift onzeker omdat alle klaankverskoevings, behalve ''þ'' → ''d'', veur de opskriftstelling van n Germaanse tael plakvunnen. Skattings die hieronder weergeven worden, binnen meerstal ofkomstig van de ''DTV Atlas zur deutschen Sprache'' (pag. 63). Somtieds helpen historiese feiten oons bi'j de datering. t Feit dat [[Attila de Hun]] in t [[Duuts]] Etzel nuumd wordt, wiest derop dat de twiede fase an de gaang of al voltooid was tiedens de invaosie van de Hunnen in de vuufde ieuw. t Feit dat partie Latiense leenwoorden in t [[Duuts]] van klaank verskeuven binnen (bv. Latien ''strata'' → Duuts ''Straße'') en aandere niet (bv. Latien ''poena'' → Duuts ''Pein'') maekt t meugelik de klaankverskoeving te dateren veur of nao de warskienlike instelling van t woord in de Germaanse taelen. Meerst bruukber bin liekewel de siteerde Duutse woorden in laet-klassieke en vrogmiddelieuwse Latiense teksten.

Krekte datering is altied slim lastig. Neffens de golftheorie van [[Johannes Schmidt]] begint n stelselmaotige veraandering as de twiede Germaanse klaankverskoeving naemelik mit ien woord of slechts n peer woorden in ien plaetselik dialekt. Vervolgens breidt de veraandering uut naor aandere woorden mit t zelfde fonologiese patroon, en daorna over n langer tiedsbestek over n groter geografies gebied. t Feit dat n systematiese veraandering neffens de golftheorie niet overal lieke stark is, zol ok kunnen verklaoren waoromme de twiede Germaanse klaankverskoeving in t Middelduutse taelgebied (waor ok t [[Limburgs]] in histories opzicht bi'j heurt) slechts gedieltelik is deurdrongen.

===Fase 1===
De eerste fase, die omdebi'j in de vierde ieuw begon en waorin alle variëteiten van t Hoogduutse taelgebied beïnvloed wordden, is de veraandering van stemloze plofklaanken in verdubbelde (langer uutspreuken) wriefklaanken as ze náó n [[klinker]] staon, óf in partie wriefklaanken as ze in de laeste posisie staon.
:''p'' → ''ff'' of laeste ''f''
:''t'' → ''zz'' (laetere Duutse ''ss'') of laeste ''z'' (s)
:''k'' → ''hh'' (laetere Duutse ''ch'')

Veurbielden:
:[[Nederfrankies]] ''slâpan'' : [[Ooldhoogduuts]] ''slâfan'' (Nederlaands ''slapen'', Duuts ''schlafen'')
:Nederfrankies ''strâta'' : Ooldhoogduuts ''strâzza'' (Nederlaands ''straat'', Duuts ''Straße'')
:Nederfrankies ''rîki'' : Ooldhoogduuts ''rîhhi'' (Nederlaands ''rijk'', Duuts ''reich'')

===Fase 2===
De twiede fase is in de achtste ieuw voltooid en kwam veural veur bi'j de [[Alemannies]]e en [[Beiers]]e variëteiten, t laetere Opperduuts. In disse fase veraanderden de plofklaanken as gevolg van [[assibilasie]] in [[affrikaot]]en, waorbi'j de overige kenmarken beweerd bleven:
:''p'' → ''pf'' (in partie woorden wordde dit laeter ''f'' in de laeste posisie)
:''t'' → ''tz''
:''k'' → ''kch''
In de volgende kombinaosies was der liekewel gien klaankverskoeving: ''sp, st, sk, ft, ht, tr.''

===Fase 3===
De darde fase was geografies t meerst beparkt. In de variëteiten die an disse klaankverskoeving mitdeden, wordden stemhebbende plofklaanken stemloos.
:''b'' → ''p''
:''d'' → ''t''
:''g'' → ''k''
Disse verskoeving moet plakvunnen hebben nao de voltooiing van de eerste en twiede fase, aanders hadden de resulterende stemloze plofklaanken veerder moeten veraanderen naor wriefklaanken en affrikaoten. Daoromme wordt anneumen dat disse fase rond de 8e en 9e ieuw plakvunnen het.

===Fase 4===
In de vierde en laeste fase ha'j de verskoeving ''þ'' → ''d''. Disse fase verskilt van de aandere fasen deurdat t hier om mar ien klaank gaot en niet om n riege klaanken. Wat ok verskilt van de aandere fasen is dat disse klaankverskoeving ok in de variëteiten ten noorden van de Benrather linie gebeurde. Partie taelkundigen spreken hierom liever van n aparte klaankverskoeving buten de twiede Germaanse taelverskoeving. Disse fase moet plakvunnen hebben nao de darde fase, want aanders was de resulterende ''d'' n ''t'' worden.

De vierde fase was nog niet voltooid doe de eerste teksten in t Duuts opsteld wordden. Daordeur bin der Ooldhoogduutse veurbielden te vienen waorin n ''þ'' skreven wordt en niet de hudige Duutse ''d''. n Bekend veurbield hiervan is t Ooldhoogduutse ''thiorna'' (maagd) → Modern Duuts ''Dirne'' (Stellingwarfs: ''deerne''). Aandere veurbielden binnen:
:vrog Ooldhoogduuts ''thaz'' → klassiek Ooldhoogduuts ''daz'' (Engels: ''that'', Duuts: ''das'', Nederlaands/Stellingwarfs: ''dat'')
:vrog Ooldhoogduuts ''thenken'' → klassiek Ooldhoogduuts ''denken'' (Engels: ''think'', Duuts/Nederaands: ''denken'', Stellingwarfs: ''daenken'')
:vrog Ooldhoogduuts ''thegan'' → klassiek Ooldhoogduuts ''degan'' (Engels: ''thane'', Duuts: ''Degen'', Nederlaands/Stellingwarfs: ''degen'')
:vrog Ooldhoogduuts ''thurstag'' → klassiek Ooldhoogduuts ''durstac'' (Engels: ''thirsty'', Duuts/Stellingwarfs: ''durstig'', Nederlaands: ''dorstig'')
:vrog Ooldhoogduuts ''bruather'' → klassiek Ooldhoogduuts ''bruoder'' (Engels: ''brother'', Duuts: ''Bruder'', Nederlaands: ''broeder/broer'', Stellingwarfs: ''breur/bruur'')
:vrog Ooldhoogduuts ''munth'' → klassiek Ooldhoogduuts ''mund'' (Engels: ''mouth'', Duuts: ''Mund'', Nederlaands/Stellingwarfs: ''mond'')

==Verspreiding in t Duutse taelgebied==
De twiede Germaanse klaankverskoeving is allienig hielendal deurdrongen in de meerst zudelike Duutse dialekten: t Zuud-Beiers ofwel [[Tirools]] en t [[Hoogalemannies|Hoog-]] en [[Hoogstalemannies]]. In de laeste twie dialekten is ''/kch/'' an t begin van woorden veraanderd in ''/ch/'': ''k'' → ''kch/ch'': ''kind'' → Tirools: ''kchind'', Hoog- en Hoogstalemannies: ''chind''.

In de meerste variaanten van t Middelduuts komt de twiede Germaanse klaankverskoeving mar in n antal gevalen veur, de zonuumde [[Rienlaandse wi'jer]].

==Overzichtstabel==
De effekten van de klaankverskoevings kommen t beste an t locht as woorden uut t moderne Duuts vergeleken worden mit heur onverskeuven Nederlaandse, Stellingwarfs of Engelse etymologiese tegenhangers. t Volgende overzicht is rangskikt naor de oorspronkelike Indo-Europese fonemen. (G = [[Wet van Grimm]]; V = [[Wet van Verner]])

{| class="wikitable"
! '''PIE → Germaans'''
! Fase
! Hoogduutse verskoeving<br />Germaans → Ooldhoogduuts
! Veurbielden (Modern Duuts)
! Ieuw
! Geografiese verbreiding
! Standerdduuts
|-
| rowspan=2| G: *b → *p
| 1
| '''*p → ff'''
| ''schlafen, Schiff''<br />vgl. ''slaop, skip''
| 4/5
| Hoger en Sentraal Duuts
| '''Ja'''
|-
| 2
| '''*p → pf'''
| ''Pflug, Apfel, Kopf, scharf'' <sup>1</sup><br />vgl. ''ploeg, appel, kop, scharp''
| 6/7
| Hoger Duuts
| '''Ja'''
|-
| rowspan=2|G: *d → *t
| 1
| '''*t → zz'''
| ''essen, dass, aus'' <sup>2</sup><br />vgl. ''eten, dat, uut''
| 4/5
| Hoger en Sentraal Duuts
| '''Ja'''
|-
| 2
| '''*t → tz'''
| ''Zeit, Katze''<br />vgl. ''tied, katte''
| 5/6
| Hoger Duuts
| '''Ja'''
|-
| rowspan=2|G: *g → *k
| 1
| '''*k → hh'''
| ''machen, ich''<br />vgl. ''maeken, ik''
| 4/5
| Hoger en Sentraal Duuts
| '''Ja'''
|-
| 2
| '''*k → kch'''
| Zwitsers-Duuts: ''Kchind'', ''Werch''<br />vgl. Standerdduuts ''Kind'', ''Werk''
| 7/8
| Beiers/Alemannies
| '''Nee'''
|-
| G: *b<sup>h</sup> → *b<br />V: *p → *b
| 3
| '''*b → p'''
| Beiers: ''perg'', ''pist''<br />vgl. Duuts ''Berg'', ''bist'' (in: "ie binnen")
| 8/9
| Beiers/Alemannies
| '''Nee'''
|-
| G: *d<sup>h</sup> → *d<br />V: *t → *d
| 3
| '''*d → t'''
| ''Tag, Vater''<br />vgl. ''dag, vader''
| 8/9
| Hoger Duuts
| '''Ja'''
|-
| G: *g<sup>h</sup> → *g<br />V: *k → *g
| 3
| '''*g → k'''
| Beiers: ''Kot''<br />vgl. Duuts ''Gott'' "God"
| 8/9
| Beiers/Alemannies
| '''Nee'''
|-
| G: *t → þ
| 4
| '''þ → d'''
| ''Dorn, Distel, durch, drei, Bruder''<br />vgl. Engels: ''thorn, thistle, through, three, brother''
| 8/9
| Duuts en Nederlaands
| '''Ja'''
|}

(Opmarkings: <sup>1</sup> Ooldhoogduuts ''scarph'', Middelhoogduuts ''scharpf''. <sup>2</sup> Ooldhoogduuts ''ezzen, daz, ūz''.

==Veurbieldteksten==
As veurbield van de effekten van de verskoeving kunnen de volgende twie teksten uut de laete middelieuwen vergeleken worden. Links staot n [[Middelnederduuts]] sitaot van de [[Saksenspiegel]] (1220), die niet de verskoeving ondergaon het, en rechts dezelde tekst van de [[Middelhoogduuts]]e [[Deutschenspiegel]] (1274), waorin wel klaankverskoeving in optreden is.

{| cellspacing="0" cellpadding="10"
! style="background:#f4f4f4;border-bottom:1px solid grey;" |Saksenspiegel
!
! style="background:#f4f4f4;border-bottom:1px solid grey;" |Deutschenspiegel
|-
| style="background:#f4f4f4;" |De man is ok vormunde sines wives,<br />to hant alse se eme getruwet is.<br />Dat wif is ok des mannes notinne<br />to hant alse se in sin bedde trit,<br />nach des mannes rehte.
|
| style="background:#f4f4f4;" |Der man ist auch vormunt sînes wîbes<br />zehant als si im getriuwet ist.<br />Daz wîp ist auch des mannes genozinne<br />zehant als si an sîn bette trit<br />na des mannes dode is se ledich van des mannes rechte.)
|}

:(Vertaelings:
:''Saksenspiegel'': "De man is ok beskarmer van zien vrouw / as ze mit hum trouwd is. / De vrouw is ok t buisien van de man / as ze naor zien berre gaot / neffens de rechten van de man."
:''Deutskenspiegel'': "De man is ok beskarmer van zien vrouw / as ze mit hum trouwd is. / De vrouw is ok t buisien van de man / as ze naor zien berre gaot / Nao de dood van de man is ze vri'j van de rechten van de man.")

==Onderwies==
In t [[veurzet onderwies]] wordt de Hoogduutse klaankverskoeving vaeke apart bespreuken as onderdiel van t vak Duuts. An de haand van [[etymologie|etymologies]] verwaante woorden (''kognaoten'') in t Duuts en Nederlaands (bi'jgelieks ''ich'' en ''ik'') wordt t zo gemakkeliker de betekenis van Duutse woorden mitien te achterhaolen.

{{Dia|Dit artikel is skreven in de [[Wikipedie:Algemene Nedersaksiese Schriefwieze|Algemiene Nedersaksiese Skriefwieze]]}}

[[Kattegerie:Stellingwarfs_artikel]]
[[Kattegerie:Taolkunde]]

{{Link FA|el}}
{{Link FA|hu}}
[[af:Tweede Germaanse klankverskuiwing]]
[[als:Hochdeutske Lautverskiebung]]
[[ca:Segona mutació consonàntica germànica]]
[[de:Zweite Lautverskiebung]]
[[el:Μετατόπιση συμφώνων στις γερμανικές γλώσσες]]
[[en:High German consonant shift]]
[[fr:Seconde mutation consonantique]]
[[hu:Ófelnémet hangeltolódás]]
[[id:Pergeseran bunyi Germanik kedua]]
[[it:Rotazione consonantica]]
[[ja:第二次子音推移]]
[[nl:Tweede Germaanse klankverschuiving]]
[[no:Høytysk lydforskyvning]]
[[pl:Wysokoniemiecka przesuwka spółgłoskowa]]
[[ru:Второе (верхненемецкое) передвижение согласных]]
[[vls:Oogduutske klankverskuvienge]]
[[zh:高地德語子音推移]]
