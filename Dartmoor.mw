{{wiu}}
'''Dartmoor''' is n [[langeheaielaand|langeheaielaandgebeed]] in t zuudn van [[Devon]] in [[Engelaand|Englaand]]. t Besleet 954km² en wör beskearmd deur zinn stoatus as [[Nasjonoal Park]].

t Graniete heuglaand doateart oet n [[Karboon|Karboontied]]. t Laandskop hef völle heuweln en bärge woaröp of-dekte graniete heuweletöppe veendn könt wörn, dee ''tors'' hett. Hierin löf t grötste deil van n habitat van Dartmoor. t Heugste peunt is [[High Hillways]] det 621m boawn N.A.P. leg. t Geheale gebeed is völle met antikwiteaitn arkeologie.

Dartmoor wör verzörgd deur de [[Dartmoor National Park Authority]], woarvan de 22 leadn keuzn wört van [[Devon County Council]], ploatslike distriktröade en van de regearige.

Deiln van Dartmoor bint broekt as militère skietböane veur mear as 200 joar. Bezeukers könt oawer t oawergrötste gebeed van Dartmoor vriej roondloopn (met oetzöndrige van de skietböane woar det wat meender geet) en is nen populèrn plak veur toeristn öm henne te goan. De organisoasie dee wärk an toerisme in Dartmoor is n [[Dartmoor Partnership]].

==Geogroafie==
===Geologie===
In Dartmoor leg met ne öppervlokte van önnevear 625 km² t grötste granietlaandgebeed van t [[Verienigd Keuninkriek|Vereanigd Könnigriek]]. t Grötste deil leg doch önner n groond. t Graniet (öf öm duudliker te wean ''adamelliet'') is önnevear 309 miljoon joar leadn hier n boodem in-dreawn in n vörm van deeptegesteante. t Graniet van non lea woarskienlik nich verre önner t earste öppervlok van t deeptegesteante. Net as biej oar deeptegesteante veend men biej t Dartmoor-deeptegesteante vreamde verskienseln in t zwoartekrachveald.

===Tors===
[[Ofbeelding:Hookney Tor.JPG|200px|thumb|right|n [[Hookney Tor]].]]
Dartmoor steet bekant veur zinne ''tors'' - heuweltöppe met groondgesteante, dee in granietlaand as dit mangs nen reundn vörm annemt. Mear as 160 heuweln in Dartmoor hef t weurd "tor" in öarn noam, moar ok n gröt deil hef det nich. t Lik d'r öp de't weurd ginne reloasie hef met öf d'r ok ech nen tor öp t heuwelkn steet. De tors bint t mirrepeunt van n joarliks evenemeant det ''Ten Tors Challenge'' hett, woarbiej roond de 2400 menskn tuskn 14 en 19 joar old ofstände van 56, 72 öf 88 km leupt tuskn tiene tors via völle verskilnde wegn.

De heugste peunte in Dartmoor an n neurdkaant bint: [[High Hillways]] met ne heugte van 621 m boawn N.A.P. en [[Yes Tor]] met ne heugte van 619 m boawn N.A.P. De heugste peunte in t zuudn bint [[Ryder's Hill]] met ne heugte van 515 m boawn N.A.P., [[Snowdon]] met ne heugte van 495 m boawn N.A.P. en nen noamleuzn heuwel met ne heugte van 493 m boawn N.A.P. De meast bekante [[tor (eerdkunde)|tor]] is woarskienlik [[Haytor]].

===Streume===
De heuge greunde van Dartmoor vörmt t kwelngebeed van de measte [[revier|streume]] in Devon. Disse hebt nich alleannig t laandskop veroard moar bint ok aajt ne tradisjoneale krachbronne wes veur industriën as tinmienn en steangreuwn.

t Gebeed krig zinn noam van n [[River Dart]], den met n [[East Dart River]] en [[West Dart River]] begön en dan eann stroom wör biej [[Dartmeet]]. t Geet oe't gebeed vort biej [[Buckfastleigh]], strömt dan deur [[Totnes]] woar t lösgeet in nen [[ría]], woarnoa t n zea ingeet biej [[Dartmouth]].

===Venn===
D'r völle gloepns mear reagn in Dartmoort as in t ömreengnde loaglaand. Deurde't grötste deil van t laand bedäkt is met vette löage [[ven]] wör n reagn mangs vlöks absorbeard, moar langzoam distribueard, woardeur t zeldzoam is de't gebeed dreugesteet. In gebeede woar t woater biej mekoar könt gevoarlike moorässe öf driefzaandstökke öntstoan. Sömmign van disse wört oawergreujd met lichgreun [[mos]] en stoat biej de lokoale leu bekant as ''feather beds'' ([[Tweants]]: ''veaderbern'') öf ''quakers'' (Tweants: ''sködders'') ömdet zee önner oewe fötter sköddert. Disse stökke öntstoan deur n greuj van [[sphagnum|sphagnum-mösse]] oawer t woater det in de granietrötse biej mekoar strömt.

De vegetoasie van de venn häng of van t type en de lokoasie. [[Dekven]] hef völle [[pluumgras|pluumgrässe]], [[zegge]], [[beanbreak]] en [[tormentil]] doar woar t mear as 2,000 mm per joar reagnt. Sphagnum-mösse kömt veur öp de nättere stökke. De dalvenn hebt oawergruej van [[rusn]] en sphagnum met [[heide|heaie]] en [[zönnedaaw]].

==Arkeologie==
D'r wönn woarskienlik a menskn in Dartmoor tiedns n [[Neolities|Neolitiesn tied]] en n [[Bronstied]].

t Laandskop is völle met [[grafkelder|grafkellern]], [[grafstean|grafsteann]], huttereundskns as [[Grimspound]] en steanheupe. Ok is d'r n antal [[menhir|menhirn]] en [[steankiste|steankistn]] te veendn.
