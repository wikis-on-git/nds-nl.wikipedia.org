{{wiu}}
[[Ofbeelding:View to Sharpitor from Meavy.JPG|250px|thumb|right|Oetzich öp [[Sharpitor]] vanof n [[River Meavy]].]]
'''Dartmoor''' is een [[laankheade]]-gebeed in et zuden van [[Devon]] in [[Engelaand|Engelaand]]. Et besleet 954 km² en steet onner natuurbeskearming as [[Nasjonaal Park]].

Et granietene hooglaand keump oet de [[Karboon|Karboontied]]. Et laandskop hef völle heuweln en beargen woarop ofdekte granietene heuweltöppe bint, dee ''tors'' hett. Hierin leaft et grötste deel van Dartmoor. Et heugste peunt is [[High Hillways]] dat 621 meter boawn N.A.P. lig. In et hele gebeed ligt völle archeologiese skatten.

Dartmoor wörd verzörgd deur de [[Dartmoor National Park Authority]], woarvan de 22 leadn keuzen wordt deur [[Devon County Council]], plaatselike distriktröade en deur de regearing.

Et leager gebrok delen van Dartmoor al mear as 200 joar as skeetbane. Bezeukers majt oaveral vrie roondlopen, behalve in et skeetbaangebeed. Et is ne geleefde stea bie toeristen. De organisasie dee wearkt an toerisme in Dartmoor is et [[Dartmoor Partnership]].

==Laandbeskriewing==
===Eardloagen===
Met ne oppervlakte van ongevear 625 km² is Dartmoor et grötste granietlaand van et [[Verienigd Keuninkriek|Vereanigd Könninkriek]]. Et grötste deel lig onner de groond. Et graniet (of um dudeliker te wean ''adamelliet'') is ongevear 309 miljoon joar ledden hier den boadem indrevven as deeptegesteente. Et graniet van noen lea woarskienlik nich wied onner et eerste oppervlak van et deeptegesteente. Net as biej anner deeptegesteente tref iej biej et Dartmoor-deeptegesteente aparte verskienselen in et zwoartekrachtveald.

===Tors===
[[Ofbeelding:Hookney Tor.JPG|200px|thumb|right|n [[Hookney Tor]].]]
Dartmoor steet bekeand um zinne [[tor (eerdkunde)|''tors'']] - heuweltöppe met groondgesteente, dee in dit soort granietlaand mangs nen roonden vörm annemt. Mear as 160 heuwels in Dartmoor hebt et woord "tor" in öaren naam. Et lik der op dat et woord ginne verbaand hef met of der ok echt nen tor op et heuwelken steet. De tors bint et middepeunt van een joarliks evenemeant wat ''Ten Tors Challenge'' het. Hierbie loopt um de 2400 leu van tusken de 14 en 19 joar old ofstaanden van 56, 72 of 88 km tuskn tien tors via meardere weagen.

De heugste peunten in Dartmoor an de noordkaant bint: [[High Hillways]] met ne heugte van 621 m boawen N.A.P. en [[Yes Tor]] met ne heugte van 619 m boawen N.A.P. De heugste peunten in et zuden bint [[Ryder's Hill]] met ne heugte van 515 m boawen N.A.P., [[Snowdon]] met ne heugte van 495 m boawen N.A.P. en nen naamlozen heuwel met ne heugte van 493 m boawen N.A.P. De meest bekeande tor is woarskienlik [[Haytor]].

===Streume===
[[Ofbeelding:Bridge at Hexworthy.JPG|200px|thumb|right|n [[West Dart River]] bie [[Hexworthy]].]]
De hoge groonden van Dartmoor vörmt et wellengebeed van de meeste [[revier|rivieren]] in Devon. Disse hebt nich allennig et laandskop verannerd, moar bint ok aait ne krachtwelle west veur industriën as tinmienen en steenofgreawingen.

Et gebeed daankt zinnen naam an den [[River Dart]], den as met den [[East Dart River]] en [[West Dart River]] begeent en dan enen stroom wordt bie [[Dartmeet]]. Et streumt et gebeed oet bie [[Buckfastleigh]], streumt dan deur [[Totnes]] woar et oetspreadet in nen [[ría]], woarnoa et de zee ingeet bie [[Dartmouth]].

===Vennen===
[[Ofbeelding:Aune head mire3.jpg|200px|thumb|right|Aune Mire.]]
Der vaalt völ mear reagen in Dartmoor as in et umliggende leeglaand. Deurdat et grötste deel van et laand bedekt is met vette loagen [[ven]], wörd den reagen neet subiet opzöagen, moar laankzaam verspreadet, woardeur et gebeed hoaste nooit dreug steet. In strekken woar et water bie mekaar keump, könt gevöarlike moddekoelen of driefzaandstukken ontstoan. Wat van disse wordt oawergreuid met lechtgreun [[mos]] en stoat biej de umwonnenden bekeand as ''feather beds'' ([[Tweants]]: ''vearbedden'') of ''quakers'' (Tweants: ''bewers'') umdet ze oe onner de veut beewt. Disse stukken ontstoat deurdat [[sphagnum|sphagnum-mösse]] oawer et water hengröait wat in de granietrotsen bie mekaar streumt.

De begröaiing van de vennen haank of van et soort en de stea. [[Dekven]] hef völ [[pluumgras|pluumgräs]], [[zeg]], [[beenbrek]] en [[tormentil]] op steas woar as et mear as 2000 mm in et joar reagent. Sphagnum-mös gröait op de nattere steas. De dalvennen wordt oawergröaid deur [[rusn]] en sphagnum met [[heide|heade]] en [[zunnedauw]].

==Klimaat==
Met de rest van [[Zuudwest-Engelaand]] hef Dartmoor een heanig klimaat wat deur mekaar natter en milder is as annere steas in et laand met dezölfde heugte. Bie [[Princetown]], wat kats in et midden van Dartmoor lig op ne heugte van 453 meter, bint januwoari en februwoari de köldste moanden met deursnee temperaturen um de 1 °C. Juli en Augustus bint de wöarmste moanden met deursnee temperaturen van 18 °C. A'j et nöastlegt nöast [[Teignmouth]], wat an de kuste op 32 km van Dartmoor of lig, bint de deursnee temperaturen in Dartmoor 3 °C en 2,6 °C kölder, en op Dartmoor vrös et deur mekaar vief moal vaker. Op de heugste stukken in et noorden van Dartmoor gröait allens mer 175 dagen lang, terwiel as et in annere delen van de zuudkuste van Engelaand mangs wa 300 dagen wean kan.

Reagen wörd vake in verbaand zeen met Atlantiese depressies of met verdaamping. As et zommer is, verdaampt der mangs völ water oet Dartmoor woarvan dan reagenwolken komt. In disse tied van et joar tref iej der dus völle reagen- en donnerskoers. De natste moanden bint november en desember en op de heugste stukken vaalt der in deursnee mangs mear as 2000 mm. Dit is wenig a'j et nöastlegt nöast de 800 mm in t legere laand roond et [[streumgebeed]] van de [[River Exe]], wat in de reagenskaduw van Dartmoor lig. Et gef der vake [[snee]], moar umdat et zo hoge lig, kan et hier vaker veurkommen as umliggende gebeden.

==Skiednisse==
===Prehistorie===
Et grötste deel van et prehistories achterbliefsel in Dartmoor geet weerum noar et [[Neoliet]] en de vrogge [[Broonstied]]. Deur de völle oawerbliefseln oet de Broonstied is et deankboar at in dissen tied völ volksstamn noar Dartmoor trökn bint. De grote Broonstiedvealden dee deur zoneumde ''reaves'' duursneden wordt, besloat 10.000 beunder van de leagere delen.

Et klimaat van de Broonstied was wöarmer dan vandage en et grötste deel van wat noe laankheadlaand is, was vrogger [[bos]]. De leu oet dee tied vungen an et bos um te houwen en maakten de eerste [[noaberskop]]pen. De meestbroekte methode was [[verbraanding]], woardeur een groot [[weilaand|weilaandslaandskop]] ontstund. Stukken woar as greunte en groan nich gröaien wol, wörden broekt veur vee. Deur de joarhonnerden wör hierdeur de laankheade grötter en [[verzoering|verzoerden]] de earde.

Noa een paar doezend joar begön et klimaat minner meeld te wörden en gung et volk vort, woardeur et gebeed onbewoond achterbleef en oardig onverstoord bleef töt disse tied. Den hogen zoergroad in de earde hef der veur zorgd dat d'r ginne meanskelike resten mear bint, moar deur et graniet bint de boerderiejen en annere monumeanten good bewoard blevven.

===Menhirs===
[[Ofbeelding:Beardown man dartmoor.jpg|250px|thumb|right|Beardown Man, Dartmoor.]]
Der stoat nen helen hoop prehistoriese [[menhir|menhirs]] (deur umwonnenden ok wa ''standing stones'' öf ''longstones'' neumd), [[steenkreenk|steankringe]], [[steenkiste|steenkisten]], [[steenhoop|steenheup]] en [[steenriege|steenrieg]] op de laankheade. De grötste bint:
*[[Upper Erme Stone Row]] is de langste in Dartmoor en zölfs van de wearld, met ne längte van 3000 m.
*[[Beardown Man]], op et oosten van [[Devil's Tor]] - alleenstoanden menhir van 3,5 meter hoge. Der wörd dacht dat he nog 1 meter onner de groond stekt.
*[[Challacombe]], kortbie [[Grimspound]] - dreedubbele steenrieg.
*[[Drizzlecombe]], op et oosten van [[Sheepstor]] - steenrieges, menhirs, steenkisten en steenheup.
*[[Grey Wethers]], bie [[Postbridge]] - dubbelen kreenk, in nen kreenk zowat perfekt van et noorden noar et zuden.
*[[Laughter Tor]], bie [[Two Bridges]] - menhir met ne heugte van 2,4 m en twee dubbele steenrieges, ene 164 m laank.
*[[Merrivale]], tusken [[Princetown]] en [[Tavistock]] - hef ne dubbele steenrieg van 182 m laank, 1,1 m breed, dee zowat nauwkeurig van et oosten noar et westen strekt. Ok steenkringe -kisten.
*[[Scorhill]] (zeg: ''skorril''), op et westen van [[Chagford]] - steenkreenk, ongevear 26,8 m in umkreenk, en steenrieges.
*[[Shovel Down]], op et noorden van [[Fenworthy reservoir]] - dubbele steenrieg van ongevear 120 m breed.
*[[Yellowmead Down]], ne veerdubbele steenkreenk en steenrieges.

===Huttenkringe en steenkisten===
Der bint ongevear 5000 oawerbliefsels van hutkringe oet den Broonstied dee der nog aait stoat, zölfs noadat ze deur reuvers deur de joaren hen oet mekaar haald bint um de tradisjonele steenwallen te maken. De kleanste bint ongevear 1,8 m in duursnee en de grootste könt wa 5 moal zo groot wean.

Wat hebt der L-vörmige verandaas um et hoes tegen weend en reagen te beskearmen. De beste veurbeelde hiervan veend iej bie [[Grimspound]]. Gelearden nemt an dat ze vrogger ne kegelvörmige kap van törf of [[heui]] hadden, dee steund wör deur balken.

Der bint ok honnerden steenkisten - Neolitiese [[hunebed|huneberre]]-achtige grafkellers.

[[Kategorie:Tweants artikel]]
[[Kategorie: Laandskop]]
