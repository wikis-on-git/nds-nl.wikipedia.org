De '''gnostik''' is de name  vöär een koppel religiöse en filosofiske stroumingen in et [[Vrogge Kristendom|vrogge christendom]]. Disse lüde waren ouk christenen. Mar gelöyvden neet an Jesus so as de nudaagse karke dat döt. Jesus was neet echt een 'messias' (redder), mar meyr een verlichten kearl. 

De benöming 'gnostik' kümt van et gryksen woord ''gnosis'' (γνωσις), wat ''kennis'' of ''weaten'' betekkend. In de tyd rund et begin van unse jårtelling hadden de gryken vöäle invlood up de kulture in et romeinske ryk. Dat wördt [[hellenisme]] enöömd. De tarm ''gnosis'' wördden to wal vaker gebruked ümme een benül van de hougere sfären med an te geaven. As y ''gnosis'' hebt, dan bin y u bewüst der van dat der yts godachtigs in elkeyne sit, wat to huus höyrt in een godachtig geheyl/den heamel. Dat nöömden se ouk wal 'benül hebben van uwen verbörgen wåre aerd'. Jesus is de kearl dee disse 'verlössing' ehad had en lüde leyrt et ouk te krygen.

Med disse ideyen bint de gnostiken anders as de ortodokse karke. De ortodokse karke sol uutgröien töt de roomske karke en eywen later ouk de protestantsen. Dee sea dat y gelöyven mos in Jesus syn krüüsdoud en upstanding uut de doud, ümme verlössing te krygen. De gnostiken leyrden dat y uwen eigen verlössing mossen krygen, döär 'kennis' van ho as de dinge warkelik bint. 

De gnostik hevt de eyrste dree eywen van unse jårtelling bestån. Töt dat et döär de ortodokse karke verketterd en uuteröid wördden. Want up et [[Koncily van Nicea]], in 325, skreavden de karke de [[Gelöyvsbelydenisse van Nicea]], wårin strak uuteyne esetted wördden wat et wåre christelike gelöyv is. Dat was et ende van al de stroumingen dee dår neet precys an wolden togeaven. Mar de gnostik hevt wal seakers slim belangryk ewesd vöär de untwikkeling van et vrogge christendom. 

De gnostik hevt in de 13. eywe noch een mål den kop boaven et sand estöäken. Dat waren de [[Kataren]]. Mar een eywe later waren dissen alwear döär de paus van de wearld ekeyrd.

De olde gnostik kwamd pas wear boaven nå 1945. To vünden een egyptisken kearl in grotten by [[Nag Hammadi]] een antal olde krüken, med dårin 52 olde boken. Later, nå vöäle gesjouw dermed, kwamen disse boken terechte by wat geleyrden. Dissen sagen al rap dat et gnostike geskrivten, uut de 3. eywe nå Christus, waren. Vöäle van disse geskrivten wisten de geleyrden algins-neet dat se bestünden, en sommigen kenden se alleyne van wat anteykeningen van karkvaders.

== Vergetterye ==
Eyne van de belangrykste temas in de gnostik is dat een menske 'van sichsülve vervrümd' wörden kan. Mensken künnet vergetten wee as se warkelik bint. Dan kümt döärdat een menske neet meyr ''gnosis'' hevt. En as y 'uwsülve kwyt bint', dan bin y mar een stuk vleis. En vleis geyt een mål doud en vergeyt of wördt up-egetten. Dan bin y enkel matery wat döär matery estüürd en beinvlood wördt. Disse tostand van 'neet weaten' wördt in vöäle gnostike geskrivten 'slavernye', 'slåp', 'blind', 'vergetterye', 'drünken weasen', 'verdwaald weasen' of sülvs 'doud' enöömd.

In et gnostiken book [[Handelings van Tomas]] - ouk evünden by Nag Hammadi - steyt een gelykenisse. Dee wördt et [[Lied van de parel|Leed van de parel]] enöömd. Et geyt oaver een koaningssöäne dee döär syn olde lüde når een land oaver verre estüürd wördt. Dår müt he van ear een parel söken gån. Mar dår in dat land ekummen, is he alwear vergetten wat he mos doon. Hy geyt der in dat land leaven en nemt de gebruken en språke dervan oaver. Dan kümt der een bosskapper, van syn olde lüde, by hüm. Den döt hüm herinneren wår he ok alwear vördkwamd. De söäne wet et allemåle wear, söcht de parel en geyt når huus hen. Dår wördt he koaning.

Et verhaal geyt der düs over: een menske kümt uut een hougere (geysten)weyrld/ den heamel en is op aerde terechte ekummen, med lyv en alles meyr. Dår verget he wår hy vordkümt en döt et sich wear herinneren, wårdöär he wear torügge kummen kan. De bosskapper is Jesus Christus. De parel is ''gnosis''.

== Herstel ==
So as hyrboven al beskreaven, kün y uwsülve verlössen döär de ''parel'' te vinden. Ofwal, as y u wear herinnert wat uwen ''wåre sülve'' is. Dat y düs to huus höyrt in een godachtige wearld (volgens de gnostiken). In de meyste gnostike teksten döt Jesüs christus de menske seggen dat he 'sichsülve herinneren' müt. Alleyne so kün y van dit eardse bestån en de doud verlöst wörden. Dit herinneren wörd 'bevryding', 'wakker wörden', 'nüchter wörden', 'de weg wear vinden' of 'uut de doud upstån' enöömd. Mar vaker noch wörd 'herstel' gebruukd.

As y vanuut gnostik ougpünte de bybelverhalen least, dan müt y dinge anders bekyken. In de bybel wörd vöäl volk döär Jesüs 'geneasen' of 'wear in leaven emaakd'. Lüde nemt dit vake feitelik. Mar de gnostiken kykt der jüüste teagen an van dat dat volk ''geystelik'' geneasen (herstelt) wördet en ''geystelik'' wear in leaven emaakd wördet. Jesus gaven ear de ''gnosis'', en verlösten ear up disse wyse. 

En as y u ''herinnerd'' wat y bint, dan döt de ''gnosis'' uw ouk weaten wår y vord komt en wår as y hen gåt. Soas et [[Evangelie van de Waorheid|Evangely van de Wårheid]] - ouk evünden by Nag Hammadi, eskreaven döär [[Valentinus]]- eskreaven steyt:

" ''Wy as de gnosis hevt, wet wår he vordkümt en wår he hen geyt. Dat wet he, soas eyne dee drünken ewesd hevt en wear nüchter wörd. As he dan wear by is, maakt he syn saken wear op örde.'' "

== Tomas evangely ==
Et [[Evangelie van Tomas|Tomas evangely]] is de name van een olde papyrüs, ok evünden by Nag Hammadi. Der bint dan wal völe meer buken evünden dårsoot, mar disse hevt wat meer andacht ekregen. Want geleerden hebt üüt evogelt dat dit buuk yne van de vrogste kristelike skryvery is. Et sol voalgens sommige geleerden sölvs eerder as de bybelse skryveryen eskreven weasen. Wårskynlik op papyre edån in de eerste helvte van de eerste ewe. Et is op-edeeld in allemåle körte üütspråken en wysheden van Jesüs. Mar der sit gyn verhaal in, so as de bybelse evangelyen. Lüde denkt dan ok dat de bybelskryvers, tu as sy de evangelyen skreven, et ''Tomas evangely'' der nöäst ehad hebt. Want völe üütspråken bint bynå etsölvde as hu se in de bybel ståt. Wal hevt et Tomas evangely, kwå inhold, meer med van de gnostyk. Wat wear angevt dat de gnostyk en de ortodokse lere in et begün wal op mekare lekken. Mar later üüt mekare egröyd bint.

== Valentinus ==
[[Valentinus]] (°Alexandrië, ümme en nåby 100 - 175) was een dichter, teoloog en groot gnostisk leraar en opsetter van de sekte van de valentinyanen.
Hy wörden ümme en nåby et jår 100 in Beneden-Egypte eboren. Hy wörden kristen en kregen syn wetenskoppelike opleyding in Alexandry, wårnå he når Rome gönk, wår as he van 135 töt 160 ov 165 in warken was. Rond 140 was he krap-an bisskop van Rome ewörden - de fünksy dy later de name paus kregen -, mar üütendelik wörden [[Paus Pius I|Pius de martelaar]] bisskop, in plaatse van hüm. Later is Valentinus nog når Cyprus hen-egåne. Syn lere hadden he med-kregen döör de Stoa en et platonisme van syn ted. Voalgens [[Tertullianus]], dy et nyt so med Valentinus yns was, was hy en knyvtig kearlty en kon he mooy pråten: ''et ingenio et eloquio poterat''. Syn skule gönk in tweeën en kregen een oostelike kante, wår Theodotus by hören, en een westelike med onder andere Herakleon en Ptolemaeus. Valentinus köös de mythos boaven de ratio. Dat geböörden op grond van een sweverig gebören. Hy had een visyuun ehad van een pas-eboren kind. Hy vröög dat kind: 'Wy bin y?'. Et kind terogge: 'Ik binne de Logos'. An Valentinus was hüm, so as Paulus tuur he op Damascus an göngen, de ewigen Kristüs vöör-ekommen. So as et beskreven stet in syn [[Evangelie van de Waorheid|Evangely van de Wårheyd]].

== Latere gnostiekn ==
* Paulicianen (vanof um 'n naobi'j 650 nChr. töt 10e  eewe)
* Bogomielen (10e töt 13e eewe)
Hieruut voolgden weer:
* De Albigensn, of better bekend as de Katharen (12e eeuw töt 14e eewe). In 1329 wördden de leste viere kathaarse geleuvigen verbraand in Carcassonne.

Pas weer met 't vinnen van de oale gnostiese geschriftn bint meansn weer gnostiek an gaon hangn.

{{Dialekt|sdz}}

[[Kategorie:Grunnegs artikel]]
[[Kategorie:Geleuf]]
