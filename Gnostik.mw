De '''Gnostyk''' is de name  vöör een koppel religyöse en filosofiske strömingen in et [[Vrogge Kristendom|vrogge kristendom]]. Disse lüde waren ok kristenen. Mar gelöövden nyt an Jesüs soas de nuudaagse karke dat döt. Jesüs was nyt echt een 'messyas' (redder), mar meer een verlichten keerl. 

De benüming 'gnostyk' kümp van et Gryksen woord ''gnosis'' (γνωσις), wat ''kennis'' ov ''weten'' betekkend. In de tyd rond et begün van onse jårtelling hadden de Gryken völe invluud op de kültüre in et Romeynse ryk. Dat wörd [[Hellenisme]] enüümd. De tarm ''gnosis'' wörden tu wal vaker gebrüükt ümme een benül van de hogere sferen med an te geven. As y ''gnosis'' hebt, dan bin y u bewüst der van dat der yts godachtigs in elkyne sit, wat thüüs höört in een godachtig geheel/ den hemel. Dat nümen se ok wal 'benül hebben van uwen verbörgen wåre ård'. Jesüs is de keerl dy disse 'verlössing' had ehad en lüde leert et ok te krygen.

Med disse ydeen bint de gnostyken anders as de ortodokse karke. De ortodokse karke sol üütgröyen töt de Roomse karke en ewen later ok de protestantsen. Dy see dat y gelöven mossen in Jesüs syn krüüsdood en opstanding üüt de dood, ümme verlössing te krygen. De gnostyken leerden dat y uwen eygen verlössing mossen krygen, döör 'kennis' van hu as de dinge warkelik bint. 

De gnostyk hevt de eerste drye ewen van onse jårtelling bestån. Töt dat et döör de ortodokse karke verketterd en üüt-eröyd wörden. Want op et [[Concily van Nicaea]], in 325, skreven de karke de [[Gelöövsbelydenisse van Nicea]], wårin eaven strak üütyne eset wörden wat et wåre kristelike gelööv is. Dat was et ende van al de strömingen dy dår nyt precys an wolden tugeven. Mar de gnostyk hevt wal seakers slim belangryk ewest vöör de ontwikkeling van et vrogge kristendom. 

De gnostyk hevt in de 13e ewe nog een mål den kop boaven et sand estöken. Dat waren de [[Kataren]]. Mar een ewe later waren dissen alweer döör de paus van de weerld ekeert.

De olde gnostyk kwamp pas wear boaven nå 1945. Tu vünden een Egyptisken keerl in grotten by [[Nag Hammadi]] een antal olde krüken, med dårin 52 olde buken. Later, nå völe gesjouw dermed, kwamen disse buken terechte by wat geleerden. Dissen sagen al rap dat et gnostyke geskrivten, üüt de 3e ewe nå Kristüs, waren. Völe van disse geskrivten wösten de geleerden algins-nyt dat se bestünden, en sommigen kenden se alleane van wat antekeningen van karkvaders.

== vergetterye ==
Yne van de belangrykste tema's in de gnostyk is dat een mense 'van sichsölve vervrömd' wörden kan. Mensen künt vergetten wy as se warkelik bint. Dan kümp der dat een mense nyt meer ''gnosis'' hevt. En as y 'uwsölve kwyt bint', dan bin y mar een stok vleys. En vleys gyt een mål dood en vergyt ov wörd op-egetten. Dan bin y enkel matery wat döör matery estüürd en beïnvluud wörd. Disse tustand van 'nyt weten' wörd in völe gnostyke geskrivten 'slavernye', 'slåp', 'blind', 'vergetterye', 'drünken weasen', 'verdwaald weasen' ov sölvs 'dood' enüümd.

In et gnostyken buuk [[Handelings van Tomas]] - ok evünden by Nag Hammadi - styt een gelykenisse. Dy wörd et [[Lied van de parel|Lyd van de parel]] enüümd. Et gyt over een koningssöne dy döör syn olde lüde når een land over verre estüürd wördt. Dår müt he van eer een parel süken gån. Mar dår in dat land ekommen, is he alwear vergetten wat he mossen duun. Hy gyt der in dat land leven en nemt de gebrüken en språke dervan over. Dan kümp der een bosskopper, van syn olde lüde, by hüm. Den döt hüm herinneren wår he ok alwear vörtkwamp. De söne wet et allemåle wear, söcht de parel en gyt når hüüs hen. Dår wördt he koning.

Et verhaal gyt der düs over: een mense kümp üüt een hogere (geesten)weerld en is op eerde terechte ekommen, med lyv en alles meer. Dår verget he wår hy vörtkümp en döt et sich wear herinneren, wårdöör he wear terügge kan kommen. Den bosskopper is Jesüs Kristüs. De parel is ''gnosis''.

== herstel ==
So as hyrboaven al beskreven, kün y uwsölve verlössen döör de ''parel'' te vinden. Ovwal, as y u wear herinnert wat uwen ''wåre sölve'' is. Dat y düs thüüs höört in een godachtige weerld (voalgens de gnostyken). In de meeste gnostyke teksten döt Jesüs Kristüs de mense seggen dat he 'sichsölve herinneren' müt. Alleane so kün y van dit eerdse bestån en de dood verlöst wörden. Dit herinneren wörd 'bevryding', 'wakker wörden', 'nüchter wörden', 'de weg wear vinden' ov 'üüt de dood opstån' enüümd. Mar vaker noch wörd 'herstel' gebrüükt.

As y vanüüt gnostyk oogpünte de bybelverhalen leest, dan müt y dinge anders bekyken. In de bybel wörd vööl volk döör Jesüs 'genesen' ov 'wear in leven emaakt'. Lüde nemt dit vake feytelik. Mar de gnostyken kykt der jüüste tegen an van dat dat volk ''geestelik'' genesen (herstelt) wörd en ''geestelik'' wear in leven emaakt wörd. Jesüs gaven eer de ''gnosis'', en verlösten eer op disse wyse. 

En as y uw ''herinnerd'' wat y bint, dan döt de ''gnosis'' uw ok weten wår y vört komt en wår as y hen gåt. So as et [[Evangelie van de Waorheid|Evangely van de Wårheyd]] - ok evünden by Nag Hammadi, eskreven döör [[Valentinus]]- eskreven styt:

" ''Wy as de gnosis hevt, wet wår he vörtkümp en wår he hen gyt. Dat wet he, so as yne dy drünken ewest hevt en wear nüchter wörden. As he dan wear by is, maakt he syn saken wear op örde.'' "

== Tomas evangely ==
Et [[Evangelie van Tomas|Tomas evangely]] is de name van een olde papyrüs, ok evünden by Nag Hammadi. Der bint dan wal völe meer buken evünden dårsoot, mar disse hevt wat meer andacht ekregen. Want geleerden hebt üüt evogelt dat dit buuk yne van de vrogste kristelike skryvery is. Et sol voalgens sommige geleerden sölvs eerder as de bybelse skryveryen eskreven weasen. Wårskynlik op papyre edån in de eerste helvte van de eerste ewe. Et is op-edeeld in allemåle körte üütspråken en wysheden van Jesüs. Mar der sit gyn verhaal in, so as de bybelse evangelyen. Lüde denkt dan ok dat de bybelskryvers et ''Tomas evangely'' der nöäst ehad hebben, tu as sy de evangelyen skreven. Want völe üütspråken bint bynå etsölvde as hu se in de bybel ståt. Wal hevt et Tomas evangely, kwå inhold, meer van de gnostyk. Wat wear angevt dat de gnostyk en de ortodokse lere in et begün wal op mekare lekken. Mar later üüt mekare egröyd bint.

== Valentinus ==
[[Valentinus]] (°Alexandrië, um en naobi'j 100 - 175) was 'n dichter, theoloog en groot gnosties leraar en opzetter van de sekte van de valentinianen.
Hi'j wördden um en naobi'j 't jaor 100 in Beneen-Egypte geboren. Hi'j wördden kristen en kregen zien wetenskaplike opleiding in Alexandrië, waornao he naor Rome göngen, waor as he van 135 töt 160 of 165 in warken was. Rond 140 was he krap-an bisschop van Rome ewörden - de funktie die later de name paus kregen -, mar uuteandlik wördden [[Paus Pius I|Pius de martelaar]] bisschop, in plase van hum. Later is Valentinus nog naor Cyprus hen-egaone. Zien leer haden he met-kregen deur de Stoa en 't platonisme van zien tied. Voolgs [[Tertullianus]], die 't nie zo met Valentinus iens waren, was hi'j 'n knieftig keerltie en kon he goed praoten: ''et ingenio et eloquio poterat''. Zien schoele göngen in tween en kregen 'n oostlike kaante, waor Theodotus bi'j beheurden, en 'n westlike met onder aandere Herakleon en Ptolemaeus. Valentinus keus de mythos boaven de ratio. Dat gebeurden op grond van 'n zweefrig gebeuren. Hi'j haden 'n visioen van 'n pas-geboren kind. Hi'j vreug dat kind: 'Wie bi-j?'. 't Kind terugge: 'Ik binne de Logos'. An Valentinus was, zo as Paulus toe he op Damascus an göngen, 'n eewigen Kristus veur-ekommen. Zo as 't beskreven stiet in zien [[Evangelie van de Waorheid]].

== Latere gnostiekn ==
* Paulicianen (vanof um 'n naobi'j 650 nChr. töt 10e  eewe)
* Bogomielen (10e töt 13e eewe)
Hieruut voolgden weer:
* De Albigensn, of better bekend as de Katharen (12e eeuw töt 14e eewe). In 1329 wördden de leste viere kathaarse geleuvigen verbraand in Carcassonne.

Pas weer met 't vinnen van de oale gnostiese geschriftn bint meansn weer gnostiek an gaon hangn.

{{Dialekt|sdz}}

[[Kategorie:Grunnegs artikel]]
[[Kategorie:Geleuf]]
