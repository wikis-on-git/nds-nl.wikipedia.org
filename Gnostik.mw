De '''Gnostyk''' is de name  vöör een koppel religyöse en filosofiske strömingen in et [[Vrogge Kristendom|vrogge kristendom]]. Disse lüde waren ok kristenen. Mar gelöövden nyt an Jesüs so as de nuudaagse karke et döt. Jesüs was nyt echt een 'messyas' (redder), mar meer een verlichten keerl. 

De benüming 'gnostyk' kümp van et Gryksen woord ''gnosis'' (γνωσις), wat ''kennis'' ov ''weten'' betekkend. In de tyd rond et begün van onse jårtelling hadden de Gryken völe invluud op de kültüre in et Romeynse ryk. Dat wörd [[Hellenisme]] enüümd. De tarm ''gnosis'' wörden tu wal vaker gebrüükt ümme een benül van de hogere sferen med an te geven. As y ''gnosis'' hebt, dan bin y u bewüst der van dat der yts godachtigs in elkyne sit, wat thüüs höört in een godachtig geheel/ den hemel. Dat nümen se ok wal 'benül hebben van uwen verbörgen wåre ård'. Jesüs is de keerl dy disse 'verlössing' had ehad en lüde leert et ok te krygen.

Med disse ydeen bint de gnostyken anders as de ortodokse karke. De ortodokse karke sol üütgröyen töt de Roomse karke en ewen later ok de protestantsen. Dy see dat y gelöven mossen in Jesüs syn krüüsdood en opstanding üüt de dood, ümme verlössing te krygen. De gnostyken leerden dat y uwen eygen verlössing mossen krygen, döör 'kennis' van hu as de dinge warkelik bint. 

De gnostyk hevt de eerste drye ewen van onse jårtelling bestån. Töt dat et döör de ortodokse karke verketterd en üüt-eröyd wörden. Want op et [[Concily van Nicaea]], in 325, skreven de karke de [[Gelöövsbelydenisse van Nicea]], wårin eaven strak üütyne eset wörden wat et wåre kristelike gelööv is. Dat was et ende van al de strömingen dy dår nyt precys an wolden tugeven. Mar de gnostyk hevt wal seakers slim belangryk ewest vöör de ontwikkeling van et vrogge kristendom. 

De gnostyk hevt in de 13e ewe nog een mål den kop boaven et sand estöken. Dat waren de [[Kataren]]. Mar een ewe later waren dissen alweer döör de paus van de weerld ekeert.

De olde gnostyk kwamp pas wear boaven nå 1945. Tu vünden een Egyptisken keerl in grotten een antal olde krüken, med dårin 52 olde buken. Later, nå völe gesjouw dermed, kwamen disse buken terechte by wat geleerden. Dissen sagen al rap dat et gnostyke geskrivten, üüt de 3e ewe nå Kristüs, waren. Völe van disse geskrivten wösten de geleerden algins-nyt dat se bestünden, en sommigen kenden se alleane van wat antekeningen van karkvaders.

== vergetterye ==
Yne van de belangrykste tema's in de gnostyk is dat een mense 'van sichsölve vervrömd' wörden kan. Mensen künt vergetten wy as se warkelik bint. Dan kümp der dat een mense nyt meer ''gnosis'' hevt. En as y 'uwsölve kwyt bint', dan bin y mar een stok vleys. En vleys gyt een mål dood en vergyt ov wörd op-egetten. Dan bin y enkel matery wat döör matery estüürd en beïnvluud wörd. Disse tustand van 'nyt weten' wörd in völe gnostyke geskrivten 'slavernye', 'slåp', 'blind', 'vergetterye', 'drünken weasen', verdwaald weasen' ov sölvs 'dood' enüümd.

In et gnostyken buuk [[Handelings van Tomas]] - ok evünden by Nag Hammadi - styt een gelykenisse. Dy wörd et [[Lied van de parel|Lyd van de parel]] enüümd. Et gyt over een koningssöne dy döör syn olde lüde når een land over verre estüürd wördt. Dår müt he van eer een parel süken gån. Mar dår in dat land ekommen, is he alwear vergetten wat he mossen duun. Hy gyt der in dat land leven en nemt de gebrüken en språke dervan over. Dan kümp der een bosskopper, van syn olde lüde, by hüm. Den döt hüm herinneren wår he ok alwear vörtkwamp. De söne wet et allemåle wear, söcht de parel en gyt når hüüs hen. Dår wördt he koning.

Et verhaal gyt der düs over: een mense kümp üüt een geestenweerld en is op eerde terechte ekommen, met lyv en alles meer. Dår verget wår he vörtkümp en döt et sich wear herinneren, wårdöör he wear terügge kan kommen. Den bosskopper is Jesüs Kristüs. De parel is ''gnosis''.

== Herstel ==
De verlössing uut de dwaoling kan de meanse verkriegen deur zich zien orsprunkliken aord te herinneren, deur zich te verbinnen met zien waore zölf. Dat proces wödt beschrewen as bevri'jding, wakker wödden, weer nuchter wödden, de genezing van blindheid, de opstaanding uut n dood. De algemienen tarm daorveur is ' 't herstel.'

In de gnostiese teksten is Jezus de verlösser die de meanse kump oproepen "zichzölf te herinneren". In 'n Apocryphon van Johannes zeg Jezus: "Meanse, staot op en herinnert oezölf.". Da's 't herstel in de gnostiese betekenisse van verlössing uut de slaoverni'je van 'n onwettend bestaon.

't Weurdtie 'herstel' dient te wödden verstaon in de zin van 'genezing'. In 't [[Ni'je Testement]] wödt verteld hoe Jezus wonderen verrichten. Hi'j genas zieken en wekken zölfs dooden weer töt lewen. Veur de gnostici waren dat gin feitliken gebeurtenissen; 't bint gin wonders. 't Bint symboliese beschriewings van ' 't herstel' as 'n spirretuweel proces. De gnostiese Jezus genes meansen van de dwaoling, hun zölfvergettenheid. Hier zieje wi'j heel kört samen-evat de karn van de gnostiek: de opstaanding is gin verriezenis uut de lichaamliken dood, mar 'n spirretuweel proces. Disse spirretuwelen opstaanding bestiet der uut da-j oezölf herinnert as 'n vri'j meanse. Wie zichzölf zo hervindt zol nie allinnig wetten wie as e is, mar ok zien bestemming kennen. Ok dat wetten beheurt töt de ''gnosis''. Daorover haandelt iene tekste uut 'n [[Evangelie van de Waorheid]], ok iene van de teksten die evunnen bint bi'j Nag Hammadi, toe-eschrewen an [[Valentinus]]:

''Wie zo gnosis hef, wet waor e vört ekom is en waor e hen zol gaon. Hi'j wet, zo as iene die drönken was, en weer nuchter wödden is en, töt zichzölf ekommen, zien zaken weer op orde steld hef.''

== 't Thomas Evangelie ==
't [[Evangelie van Tomas]] is de name van 'n oale papyrus wökken stamp uut 't vrogge christendom, 't wöd eplaast in de gnostiek. De gnostiek is iene, naos 't [[katholicisme]], van de invloedriekste streumings uut 't vrogge [[christendom]] ewest, wökken later verketterd, vervolgd en uut-evaagd wödden deur de orthodoxie van denn tied. Di-s dan ok de reden dat 't Thomas [[evangelie]] later evunnen is deur 'n paar boerties uut Egypte, in 't midden van de 20e eeuwe, in 'n oale kruuke. Dit papyrus wödden later ok bi'j de Nag Hammadi geschriften trugge vunnen. Der bint nog völle meer boekies evunnen daorzoot, die uut de beguntied van 't christendom stamp, mar disse hef extra andach ekregen vanwegen zien vrogge datering ('t zol zölfs eerder eschrewen ween as de [[Biebel]]se evangelies) en vergeliekings met de Biebelse over-elewerde evangelies. 't Verschil zit 'm juustem in dat dit evangelie gin verhaal vertelt, mar enkel bestiet uut uutspraken die deur [[Jezus]] ezegd zollen ween. 'n Hef zölfs de titel ekregen as 't 'viefde evangelie', ok al is de karke 't daor nie met iens. Ok gef 't, net as de aandre gnostiese geschriften, 'n better beeld van hoe 't almaole an toe gung in de eerste eeuwen van oonsen jaortelling.

== Valentinus ==
[[Valentinus]] (°Alexandrië, um en naobi'j 100 - 175) was 'n dichter, theoloog en groot gnosties leraar en opzetter van de sekte van de valentinianen.
Hi'j wördden um en naobi'j 't jaor 100 in Beneen-Egypte geboren. Hi'j wördden kristen en kregen zien wetenskaplike opleiding in Alexandrië, waornao he naor Rome göngen, waor as he van 135 töt 160 of 165 in warken was. Rond 140 was he krap-an bisschop van Rome ewörden - de funktie die later de name paus kregen -, mar uuteandlik wördden [[Paus Pius I|Pius de martelaar]] bisschop, in plase van hum. Later is Valentinus nog naor Cyprus hen-egaone. Zien leer haden he met-kregen deur de Stoa en 't platonisme van zien tied. Voolgs [[Tertullianus]], die 't nie zo met Valentinus iens waren, was hi'j 'n knieftig keerltie en kon he goed praoten: ''et ingenio et eloquio poterat''. Zien schoele göngen in tween en kregen 'n oostlike kaante, waor Theodotus bi'j beheurden, en 'n westlike met onder aandere Herakleon en Ptolemaeus. Valentinus keus de mythos boaven de ratio. Dat gebeurden op grond van 'n zweefrig gebeuren. Hi'j haden 'n visioen van 'n pas-geboren kind. Hi'j vreug dat kind: 'Wie bi-j?'. 't Kind terugge: 'Ik binne de Logos'. An Valentinus was, zo as Paulus toe he op Damascus an göngen, 'n eewigen Kristus veur-ekommen. Zo as 't beskreven stiet in zien [[Evangelie van de Waorheid]].

== Latere gnostiekn ==
* Paulicianen (vanof um 'n naobi'j 650 nChr. töt 10e  eewe)
* Bogomielen (10e töt 13e eewe)
Hieruut voolgden weer:
* De Albigensn, of better bekend as de Katharen (12e eeuw töt 14e eewe). In 1329 wördden de leste viere kathaarse geleuvigen verbraand in Carcassonne.

Pas weer met 't vinnen van de oale gnostiese geschriftn bint meansn weer gnostiek an gaon hangn.

{{Dialekt|sdz}}

[[Kategorie:Grunnegs artikel]]
[[Kategorie:Geleuf]]
