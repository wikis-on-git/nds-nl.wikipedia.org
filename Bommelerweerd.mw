[[Ofbeelding:LocationBommelerwaard.png|right|200px]]
Den '''Bommelerweerd'''  ([[Riveerenlaand]]) is nen streke in et zuudwesten van den Nederlaandsen previnsie [[Gelderlaand]], eleagen tussen den [[revier|riveeren]] de [[Waal (revier)|Waal]] in et noorden, den [[Maas]] in et oosten en zuuden, en den [[Ofgedamden Maas]] in et westen. Noar et zuuden ligt den previnsie [[Noord-Braobant]], naor et noordoosten et [[Laand van Maas en Waal]], naor et westen et [[Laand van Heusden en Altena]] (Noord-Braobant) en naor et noorden den [[Tielerweerd]].

Den Bommelerweerd is 147,6 km² groot en had 49.718 inwonners op [[1 januari]] [[2007]]. Den Bommelerweerd is nen riveereilaand, mit (deur et woater) nen umtrek van 66 km. Vanof [[1 januari]] [[1999]] is den Bommelerweerd verdeald oaver den twee gemeenten [[Zaltbommel]] en [[Maasdriel]].

Den wonkarnen in den Bommelerwaeerd bunt: an den Waal, van west noar oost: [[Braokel]], [[Solekem]], [[Ni'jwaal]], [[Gameren]], [[Zaltbommel]], [[Hurwenen]] en [[Rossum (Gelderlaand)|Rossum]]; an den (Ofgedamden) Maas, van oost noar west: [[Heereweerden]], [[Alem]], [[Karkdriel]], [[Hoenzadriel]], [[Hedel]], [[Ammerzoden]], [[Well (Maasdriel)|Well]], [[Wellsend]], [[Nederhemert|Nederhemert-Noord]], [[Aalst (Zaltbommel)|Aalst]] en  [[Poederoijen]]; in et binnenlaand: [[Brukkem]], [[Karkwiek]], [[Delwienen]] en [[Velddriel]]; op et eilaand van Nederhemert: [[Nederhemert|Nederhemert-Zuud]] en [[Bern (Gelderlaand)|Bern]].

Den Bommelerweerd is nen [[Weerd (laandschap)|weerd]] verneumd noar [[Zaltbommel|Bommel]], den lokoalen name veur Zaltbommel.

Doar bunt verskillenden [[kasteel|kastelen]] in den Bommelerweerd: [[Slot Loevestein]] op den uutersten westpunte, [[Kasteel Ammersoyen]] bi-j [[Ammerzoden]], [[Huus van Malsen]] in [[Well (Maasdriel)|Well]], [[Kasteel Nederhemert]] (vanof [[2005]] wier nen völleadig kasteel) in [[Nederhemert|Nederhemert-Zuud]] en et [[Slot Rossum]] in [[Rossum (Gelderlaand)|Rossum]]. In [[Hedel]] bunt fundamenten bewoard ebleaven van et veurmoaligen kastele en lengs den diek bi-j [[Solekem]] is an-egeaven woar eertieds et ploatseleken kastele hef estpan. 

Ni-j oaver den Bommelerweerd steet in et [[Braobants Dagblad]] en de waekblaadn 'Den Toorn' en 'Het Kontakt'. Howal den Bommelerweerd neet in den provieensie [[Noord-Braobant]] ligt, verskient et Braobants Dagblad doar, umdat den streke ericht is op [['s-Hertogenbosch]].

==Geskiednis==    
===Woater===
Woater en riveeren bunt gans belangriek in den geskiednis van den Bommelerweerd. Howal et gebeed geheel umgeaven is deur woater en klein genög is um zich as nen eilaand te gedroagen, is den Bommelerweerd nooit nen echten eenheid ewest. Hierveur bunt veer belangrieke redenen: nen groten juridiesen en bestuurleken versnippering in nen koader dat groter is dan den Bommelerwaeerd, den toak van den riveeren as vervoerswegge in vergelieking van den lengen tied meujlek begoanboare [[komgraond]]en, [[laandgood]]eren an beide kanten van den riveeren diee tot deezelfden eigenoar beheurden en den neiging van de darpen um zelf hun woaterkering te reagelen (en doarbi-j hun noaberdarpen mit waoteroaverlast op te zadelen).

Den riveeren dee noe den Bommelerweerd begrenst hebt neet altied op deazelfden ploatse eleagen. Den Maas an den oost- en zuudkante van den Bommelerweerd is vanof rundumme et beginne van den [[3e eeuw|3den eeuwe]] warkzoam, en den Waal an den noordkante van den Bommelerweerd vanof rundumme den [[4e eeuw|4den eeuwe]].  Veur dee tied wödden aandere riveerbeddingen ebruukt dee dwars deur et gebeed van vandage van den Bommelerweerd konden lopen.  Tiedens den [[12e eeuw|12den eeuwe]] maakten den Maas noabi-j [[Woudrichem (plaats)|Woudrichem]] verbinding mit den Waal.  Zie begunnen rundumme dee tied rivieerdieken te bouwen, eerst in et oosten (boavenstreums) en later ok in et westen (beneadenstreums).  Rundumme et beginne van den [[14e eeuw|14den eeuwe]] was den umdieking kloar, zoas blek uut den diekrechten dee grave [[Reinald II van Gelre]] op [[8 december]] [[1327]] an den Bommelerweerd (boaven den Meidiek) schonk.  Naost den riveerdieken wöd ok den Meidiek an-elegd, nen binnendiek dee in et westeleken dele van den Bommelerweerd tussen den waaldiek en den maasdiek lag en doarmet et leagsten westelieken dele van den Bommelerweerd scheidden van et hogeren oostelieken dele.

Dieken holden neet allenig riveerwoater buuten, moar ok reagenwoater binnen, dus waren ok weteringen neudig um oavertollig woater of te künnen voeren noar den Maas.  Op [[21 augustus]] [[1320]] gaf Reinald toostemming um den Drielsen Wetering an te leggen, en op [[5 juni]] [[1321]] veur den Bommelsen Wetering.

Den mens hef vanof dee tied den loöp van riveeren nog veraanderd deur bochten ([[meander (waoterloöp)|meanders]]) of te snieden, zoas (in de Maas) bi-j [[Heusden]] rundumme [[1460]], [[Hedikhuuzen]] rundumme [[1475]], [[Veen (Aalburg)|Veen]] rundumme [[1500]], en [[Alem]] rundumme [[1935]], en (in den Waal) bi-j [[Hurwenen]] rundumme [[1639]] (woarbi-j den ''[[Kil van Hurwenen]]'' ontstoand, noe nen natuurgebeed), [[Weerdenburg]] [[1655]], en [[Tuil (darp)|Tuil]] [[1680]].  Hierbi-j zbunt stukken laand in den Bommelerweerd kommen liggen (zoas Bern en Alem), of juust doarbuuten.

===Oorlog===
[[Ofbeelding:Church in Ammerzoden with the Dutch flag.jpg|thumb|260px|Ammerzodense Rooms-katholieke kerk uit [[1953]]]]
Den Bommelerweerd is in alle tieden in den geskiednis toneel ewest van kriegsshandelingen. In den [[Tachtigjoarigen Oorlog]] wöd Zaltbommel 2 keer beleagerd, in [[1574]] en [[1599]]. Biij et [[Beleg van 's-Hertogenbosch]] in [[1629]] wödden doar in den Bommelerweerd soldoaten eleagerd. In et [[Rampjoar]] trokken [[Frankriek|Fraansen]] soldoaten deur den streke en richtten doar verneelingen an. Zo wierd den pas protestants ewödden karke in Ammerzoden deels mit de groand geliek emaakt. Den toorn en koor bunt restaurierd, moar tot op den dag van vandage is et veurmoaligen schip nen ruïne. Den reste van et darp wöd bi-j dizzen anval eavenmin espoard.

Tijedens den [[Tweede Wereldoorlog|Tweeden Wealdkrieg]] wöd doar in den Bommelerweerd heavig vochten. In [[1940]] landden doar [[Duutslaand|Duutsen]] [[parachutist]]en. In den winter van [[1944]]-[[1945]] vörmden den Maas den frontliene, mit den Duutsers an Bommelerweerdsen kante. Den bevölking wödden grotendeals verploatst. Deur heavige beskeetingen bleaven doar weinig huze in de darpen lengs den Maas oaverend. Hoge huze, veural karktoorns, wödden deur den Duutsers op-ebloazen, umdat den Allieerden zie as herkanningspunte bruukten bi-j et beskeeten van et gebeed. Den darpen in den frontliene bouwden noa den krieg ni-jen karken, veulal in nen zoakeleken stiel.

== Gemeenten ==

Den Bommelerweerd was vanof [[1821]] verdeald in 13 [[gemeente]]n, te wetten [[Ammerzoden]], [[Braokel]], Driel (sinds 1944 [[Maasdriel]]), [[Gameren]], [[Hedel]], [[Heereweerden]], [[Hurwenen]], [[Karkwiek]], [[Nederhemert]], [[Poederoijen]], [[Rossum (Gelderlaand)|Rossum]], [[Zaltbommel]] en [[Solekem]].  Per 1 juli [[1955]] wödden Gameren en Nederhemert bi-j Karkwiek evoogd, Hurwenen bi-j Rossum, en Poederoijen en Solekem ([[Nederlaands]]: Zuilichem) bi-j Braokel, zodat doar nog 8 gemeenten waren.  Vanof [[1 januari]] [[1999]] wödden Braokel en Karkwiek bi-j Zaltbommel evoogd, en Ammerzoden, Hedel, Heereweerden en Rossum bi-j Maasdriel, en vanof dee tied is den Bommelerweerd oaver 2 gemeenten verdeald.

== Uutgoande verwiezingen ==
* [http://www.rivierenland.nl Webstee Regionoal Buro veur Toerisme (RBT) Rivierenland]
* [http://www.hkbommelerwaard.nl/ Historiesen kreng Bommelerweerd]
* [http://www.maasdriel.nl/ Webstee Gemeente Maasdriel]
* [http://www.zaltbommel.nl/ Webstee Gemeente Zaltbommel]

==Galleri-je==
<gallery>
Ofbeelding:Rossum kerk.jpg|Karke in Rossum
Ofbeelding:Ammerzoden ruinekarke.jpg|Karkeruine in Ammerzoden
Ofbeelding:Zaltbommel karke.jpg|st Meertenskarke in Zaltbommel
Ofbeelding:Loevenstein 1.jpg|Slot Loevenstein
</gallery>
{{Gelderse gebieden}}
[[Kattegerie:Achterhooks_artikel]]
[[Kattegerie:Gelderlaand]]

[[en:Bommelerwaard]]
[[fr:Bommelerwaard]]
[[nl:Bommelerwaard]]
