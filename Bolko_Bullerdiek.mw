'''Bolko Bullerdiek''' ([[Mbozi]], [[Tanzania]], 9 jannewaori 1939) is een [[Platduuts|Platduutse]] schriever en anjager van 't Platonderwies op [[Duutslaand|Duutse]] schoelen.

==Jeugd en opleiding==
Bullerdiek is in 1939 in Tanzania geboren op [[Evangelische Broedergemiente|hernhutter]]-[[zendeling|zendingspost]] Rungwe bij [[Tukuyu]], waor zien va as vakman warkte.<ref>Klaus Fiedler (2016), ''Christentum und afrikanische Kultur: Konservative deutsche Missionare in Tanzania 1900 bis 1940'', Mzuzu, Malawi: Luviri Press, blz. 225</ref> Tanzania (Tanganyika) was doedertied een [[Verienigd Keuninkriek|Britse]] kolonie waor nog veul Duutsers woonden uut de tied det de kolonie diel uutmaakte van [[Duuts-Oost-Afrika]]. In de [[Tweede Wereldoorlog]] wördden de va van Bullerdiek deur de Britten interneerd; later wördden de femilie uut Tanzania verdreven en mussen ze naor Duutslaand uutwieken. Zien va gunk vervolgens bij de [[Wehrmacht]] en sneuvelde in Noord-Afrika.

Bullerdiek gruide op in [[Bookholtbarg]], tussen [[Oldenbörg]] en [[Bremen]]. Zien moeder onderhöld heurzölf en heur beide zeuns as [[neister]]. De Platduutse taal van zien moe kreeg Bullerdiek passief mit (''"Plattdüütsch is de Spraak von mien Mudder, man nich mien Mudderspraak"'').

Hij wördden an de handelsschoele in [[Demost]] opeleid as industrieel koopman, een vak det hij knap vervelend vund. Vervolgens studeerden e veur schoelmeister in [[Hambörg]]. Daor gaf hij tien jaor les in literatuur, Duuts en poletiek an een handelsschoele. Daornao warkte hij 28 jaor an een onderwiezersopleiding, 't Landesinstitut für Lehrerbildung und Schulentwicklung. Hij hef schoelboeken eschreven veur onderricht in de [[Duuts|Duutse taal]].

Bullerdiek verdielt zien tied tussen Hambörg, zien veurnaamste woonplekke, en 't [[Sleeswiek-Holstain|Sleeswiek-Holstiense]] [[Gunneby]].

==Platduuts wark==
Bullerdiek hef verscheiden Platduutse verhalenbundels op zien name. Ok drag e bij an publicaties veur 't onderwiezen van de [[Nedersaksische literetuur|Platduutse schrieverije]], zoas de bloemlezing ''Schrievwark'' (2004) veur de Hambörger schoeljeugd. Hij hef 't Platonderwies op schoelen een fiks drokkien egeven, wat naor Hambörgs veurbield aovereneumen wördden in aandere [[Deelstoaten_van_Duutslaand|dielstaoten]] van Duutslaand.<ref>[https://www.kappeln.de/index.php?NavID=1760.41&La=1 ''Niederdeutscher Literaturpreis der Stadt Kappeln.''] Van: ''kappeln.de.'' Bekeken op 20 meie 2021.</ref> Hij is betrökken bij de veriening veur Platduutse taal en literatuur [[Quickborn]]. Wieder schref e [[nöalstukken|columns]] veur dagbladen. Mangs trekt hij deropuut um Platduutse verhalen te vertellen.

Veur zien inzet veur de Platduutse taal en literatuur hef Bullerdiek verscheiden priezen ontvangen. In 1993 kreeg e de [[Freudenthal-Pries]], ien van de bekendste Nedersaksische literatuurpriezen; twee jaor later kreeg e de [[Fritz-Reuter-Pries]]. Meermaols zat e bij de winnaars van de Vertell-doch-mal-wedstried van de omroep [[Norddeutscher Rundfunk|NDR]], zoas in 2000 mit zien verhaal 'Vun'n Kurs af oder: Dat eerste Mal'.<ref>[https://www.presseportal.de/pm/6561/142977 ''"Vertell doch mal 2000": Preisträger ausgezeichnet.''] Van: ''presseportal.de.'' 28 meie 2000, bekeken op 20 meie 2021.</ref>

In 2016 kreeg e de [[Borsla-Pries]]<ref>Volker Holm: [http://kulturportal-herzogtum.de/2016/09/29/borsla-literaturpreis-2016/ ''Borsla-Literaturpreis 2016.''] Van: ''kulturportal-herzogtum.de.'' Bekeken op 20 meie 2021.</ref> en in 2018, veur zien levenswark, de Platduutse literatuurpries van de stad [[Kappeln]].<ref>[https://www.kappeln.de/index.php?NavID=1760.41&La=1 ''Niederdeutscher Literaturpreis der Stadt Kappeln.''] Van: ''kappeln.de.'' Bekeken op 20 meie 2021.</ref>

==Uutgaves==
* ''Blangenbi - und doch weit weg. Lyrik in Gegenüberstellung Platt/Hoch'' (Quickborn-Verlag, Hambörg 1989)
* ''Einmischungen. Anregungen zu einem produktiven Umgang mit Lyrik und Kurzprosa'' (1991)
* ''Grimms Märchen - plattdüütsch vertellt'' (mit Hanna Jebe, Hans Heinrich Jebe, Lisa Lühmann en Gerda Rudolph, Quickborn-Verlag, Hambörg 1991)
* ''Grimms weitere Märchen - plattdüütsch vertellt'' (mit Alfred Feldhaus, Hanna Jebe, Hans Heinrich Jebe, Lisa Lühmann, Waltraut Otte, Gerda Rudolph en Hayo Schütte, Quickborn-Verlag, Hambörg 1991)
* ''Tohuus un annerwegens'' (Hinstörp-Verlag, Rostock 1991)
* ''Windhaken'' (verhalen, Hinstörp-Verlag, Rostock 1994)
* ''Distelblöden. Plattdüütsche Satiren & Glossen'' (Hinstörp-Verlag, Rostock 1995)
* ''Koppheister. Plattdüütsch för Lütt un Groot'' (Quickborn-Verlag, Hambörg 2001)
* ''Swartsuer. Ton Gräsen, Gruveln, Grienen.'' (spoekverhalen, mit [[Dirk Römmer]], Hinstörp-Verlag, Rostock 2002)
* ''Schrievwark. Plattdeutsche Literatur im Deutschunterricht Hamburger Schulen'' (as redacteur, mit twee cd's, Quickborn-Verlag, Hambörg 2004)
* ''Buten is dat koolt. Geschichten ton Opwarmen'' (Quickborn-Verlag, Hambörg 2006)
* ''Dat Verspreken'' (Plaggenhauer, 2007)
* ''Vör dien egen Döör'' (Quickborn-Verlag, 2009)
* ''Fundsoken. Geschichten von güstern un vondoog'' (Quickborn-Verlag, Hambörg, 2014)
* ''Bullerdiek sien Buddelbreven: Vertellen un Gedichten'' (Quickborn-Verlag, Hambörg, 2018)

==Bronnen==
* [https://www.quickborn-vereinigung.de/person/bolko-bullerdiek/ Stokkien aover Bolko Bullerdiek op de webstee van Platduutse veriening Quickborn]
* [https://literaturhaus-sh.de/autoren/100.html Literaturhaus SH aover Bolko Bullerdiek]

{{Dia|Dit stok is eschreven in 't [[Zuudwest-Drèents]].}}

==Verwiezings==
<div class="references-small">
<references>
</references>
</div>

{{DEFAULTSORT:Bullerdiek, Bolko}}
[[Kategorie:Drèents artikel]]
[[Kategorie:Platduutse schriever]]
[[Kategorie:Onderwies]]
