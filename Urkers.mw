[[Ofbeelding:Urkers.png|thumb|250px|Ier praoten ze Urkers]]
't '''Urkers''' is 't [[dialekt|dialect]] dat op [[Urk]] espruken wordt. 't Beoort mit 't [[Eemlaans|Eemlaands]] in 't [[West-Veluws]] tot 't overgangsgebied tussen 't [[Nedersaksisch]] in 't [[Nederfrankisch]], mar wordt over 't algemien erekend tot 't [[Nedersaksisch]]. 't Dialect is ondanks disse verwaantskappen uniek van karakter. Sinds de laote niegentiende eeuw eawen vuul taolwietenskappers eurlui d'rmie biezigouwen. 't Urkers beoort tot ien van de levendigste dialecten van [[Nederlaand]].

==Klanken van 't Urkers==
De ouwe discussie got erover of 't Urkers een [[Frankisch]] of een [[Saksisch]] [[dialekt|dialect]] is. Angere indielingen worren zo nou in dan ok gebrukt. Saksische illeminten binnen 't zwakke vuurvoegsel ''e-'' in plaats van ''ge-'' in voltooide dielwoorden (''ewarekt''), de verkleuring van  de ''aa'' nor de ''ao'' in de duidelijke eutspraak van de ''-n''. Typisch Frankisch is 't ieneidsmaarvoud op ''-en'' (in niet op ''-t''; ''wij warreken''). [[Umlaut]] in verkleanwoorden komt vuur, maar niet as riegel.

't Urkers et een grote klankinventaris, waorin de mieste klanken een korte en lange variant eawen. Dit verskil kan dertoe leien dat woorden een iele angere betekenis kregen: ''kiek'' betekent "kijk", mar ''kiêk'' is "keek". De klankwetten vor 't Urkers binnen vrij mulijk en binnen zier onriegelmaotig. In vuul woorden waor 't [[Standardnederlaans|Nederlaands]] ''ij'' en ''ui'' et, in 't [[Sallaans|Sallaands]] ''ie'' en ''uu'', et 't Urkers de klanken ''ee'' en ''eu''. Dit wordt verklaord eut de theorie van de [[Hollaanse expansie|Ollaandse expansie]]: in de zuventiende eeuw begon 't [[Hollaans (dialekt)|Ollaands]] de ''ie'' en ''uu'' vor de zuielijke ''ij'' en ''ui'' in te wisselen. Disse streektaol ad zien invloed op de Zuierzeedialecten. De klanken ''ee'' en ''eu'' binnen tussenfasen in de overgang, die 't [[Amsterdams]] in de zuventiende eeuw ad moet eawen.

Ok wordt de ''h'' in 't Urkers miestal niet eut-espruken, [[H-deletie|dit verskeensel]] is waarskijnlijk in de achttiende eeuw eut [[Zwolle]] over koemen weien.

De woordenskat van 't Urkers kint vuul woorden die typisch vor de [[Iesselmeer|IJsselmeerkust]] binnen of wazzen: ''tate'' vor 't Nederlaandse woord "vader", ''bessien'' vor 't Nederlaandse woord "oma" etc. Disse woordenskat wordt wel wat of-eplat duur de toeniemende invloed van 't [[Nederlaands]], maar dit is in mindere maote 't geval.

==Dialectgebruk==
Arg waorskeenlijk is 't Urkers 't miest levendige dialect in iel [[Nederlaand]]. Omdat Urk een arg echte gemienskap is mit weanig import sprikt zo goed as iederiene 't dialect nog onger eenkanger. 't Et een relatief oog prestige in wordt in alle informele situaties gebrukt. Maar ok in formele situaties, as [[vergaorige|vergaoderingen]] in bijienkomsten wordt 't vaak gebrukt. Wannaar d'r vreemden bij binnen wordt soms over-eskakeld nor 't Nederlands. As de vreemden bekint binnen mit 't Urkers blift 't dan gewoen de voertaol. Vereusde Urkers bleven 't dialect nog lange onger eenkanger gebrukken. Sinds de [[Tweede Wereldoorlog|Twiede Warreldoorlog]] wordt d'r vrij riegelmaotig in-eskrieven. D'r binnen ongermaar [[Biebel]]fragminten in 't Urkers vertaold. Ongerangere 't boek van de Psalmen, Job, Jona in is d'r een gezangbundel mit psalmen in liederen in 't Urkers verskienen. De zangbundel wordt gebrukt in de jaorlijkse vespdienst in 't Karkien an de Zie, waor 't Urkers in de dienst dan de ienige voertaol is in woord in gebed. In de reguliere kark wordt soms een stukkien in 't Urkers eut de Biebel eliezen of een lied in 't Urkers vuur-eliezen. Maar varder wordt 't Urkers in 't orthodoxe durp niet gebrukt. Inkelen zien 't as te 'gewoen' of 'te plat' om 't te gebrukken in de aredienst. Angeren venen 't te direct. Maar de vesperdienst in 't Urkers zit altoos stampvol. 't Urkers et te maken mit verangeringen in taol in klinkers. De lange ee wordt een lange ie. Zoas 'ezeten' dat tugeswoordig 'ezieten' is. In dat geldt dan ok vor 'egeten' in 'emeten'. Dat nou 'egieten'in 'emieten' is. De taolverangeringen bewegen eurlui dus niet nor 't Nederlaands toe maar d'r vanof. In dat is opmarkelijk. D'r is een levendige dialectkring.

==[[Onzevaor|Oenzevader]]==
:Oenze Vader die in de emel is
:dat Joen naam mag worren ge-eiligd
:in Joen koninkrik mag koemen
:Joen wil geskieden
:Op d’aarde net zoas in d’ emel.
:Gief oens eeden oens dagelijkse brood
:In vergief oens oenze skulden
:Net zoas wij z’ok an angeren vergieven
:In bring oens niet in verzoeking
:Maar verlos oens van de booze
:Want van Joe is et koninkrik
:In de kracht in de aarlijkeid
:Tot in ieuwigeid
:In ieuwigeid
:Amen

==Urkers op 't web==
* [http://dialectkring.opurk.nl Dialectkring op Urk]
* [http://www.meertens.nl/books/winkler/urk.html 't Veraol van de Verleuren Zuun in 't Urkers]

[[Kattegerie:Urkers artikel]]
[[Kattegerie:Nedersaksisch]]

[[de:Urkers]]
[[fy:Urksk]]
[[li:Urks]]
[[nl:Urkers]]
