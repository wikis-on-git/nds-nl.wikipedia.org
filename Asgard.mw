'''Asgard''' ([[Ooldnoors|Oldnoords]]: '''''Ásgarðr''''') is in de [[Noord-Europa|Noord-Europese]] [[mythologie]] de plaatse woar de [[Asen]] en [[Asin]]nen (de [[god]]en) wonden, dee los wodt ezene van de weald woar de mensen wont ([[Midgard]]), en zich of in de ruumte, of in et centrum van de weald bevund. Allenig de weald-as [[Yggdrasil]] deurdrönk alle sferen (wealden) in de Noordse kosmogonie en verbundt zie op disse manere in de deepte van et heelal.

''Asgard'' wöd deur ne unoaverkommeleke mure umgaeven, ebouwd door nen reus, noa den krieg mit de [[Wanen]]. Zee ok [[Svadilfari]].

Den enige verbinding tussen Midgard en Asgard is deur de [[Bifröst]]brugge, ne reagenboogbrugge, dee deur [[Heimdall]] bewaakt wöd.

== Eursprong en nut ==
''Asgaard'' wöd in de Noord-Europese mythologie ebouwd deur [[Wodan]] en ziene breurs mit de hulpe van enkele [[Thursen]]. Dit was noadat de oerweald in den [[Ginnungagap]] zich deur de warking van vuur en ies evörmd had en noadat de meeste oerreuzen waren ummekommen deur et opofferen van dee oerweald ([[Ymir]]).

Et centrum van Asgard is et [[Idavoll]] veld. Doar in dat centrum leet Wodan (of [[Odin]]) n paleis [[Gladsheimr]] bouwen mit nen troon veur zichzelf [[Hlidskjalf]], vanwoar hi-j op alle 9 wealden kan uutkieken, en nog 12 aandere tronen veur Asen dee hi-j beneumden om samen mit um te heersen. Veur de Asinnen wöd der et paleis [[Vingolf]] ebouwd en later veur de helden ok et [[Valhalla]].

Et bunt dee plaetse woar de Goden vergoadering heelden oaver belangrieke dingen. Dageleks kwamen zi-j ok bi-j mekare bi-j den [[Bron van Urd]] onderan den wortel van den wealdboom [[Yggdrasil]] om doar den drank der wiesheid te drinken.

Den steenreus [[Hrimthur]] bouwden de mure in et veuruutzicht as belonning doarveur [[Freya]] as vrouwe, net as de Zunne en de Moan te meugen bezitten. Op listigen road van [[Loki]] wöd deur de Asen nen oaverenkumst mit um emaakt dat den helen bouw in krap 6 moanden kloar zol motten wean, iets wat ze voor onmeugelek oetvoerboar aanzaggen. Hrimthur nam dee veurweerden an, as e ok zien peerd [[Svadilfari]] moch bruukn. 

Tot groten schrik van de Asen lek Hrimthur et kloar zullen spöllen et wark binnen den gestelden termien af te hebben, want net dree dage veur den slottermien ontbrak nog enkelt ne poortenboage. Toon veranderden Loki zich in ne merrie en verleidden den hengst Svadilfari den mit de merrie n tiedken vortging. (De merrie baarden doarnoa Wodens hengst [[Sliepnir]]). De reus kon zien kontrakt dus neet noakommen en leet zich roazend van hellegheid as reus gelden, woarnoa [[Thor]] um mit zienen magiesen hamer kapotheeuw.

Asgard is nen reusachtigen vestenburcht, n soort hemelriek, mit as belangriekste bestaanddelen de 12 paleizen van de goden woarvan [[Grimnismal]] vertelt. Dee 12 hemelburchten zollen uut gold en edelsteen emaakt wean, de gewelven uut golden speren. Muren en vloeren mit gold bedekt, en op den daeke straalt schilden van helden in plaatse van de zunne en moan. Et hoes van Thor, [[Thrudheim]], wödt neet tot de heamelburchten erekkent, want dee steet te kort bi-j de eerdse weald en göf de grenze an tussen Asgard en Midgard.

== De 12 Paleizen en eure ''bezitters'' ==
De riege is alfebeties edoane:
# [[Alfheim]], ("''Alfenheim''") [[Freyr]]s Paleis
# [[Breidablik]], ("''Breedglaans''") [[Baldr]]s Paleis
# [[Folkvang]], ("''Volksplein''") [[Freyja]]'s Paleis mit Zale [[Sessrumnir]]
# [[Gladsheimr]], ("''Vreugdeweald''") Woden Paleis mit Zale [[Walhalla (mythologie)|Walhalla]]
# [[Glitnir]], ("''Glitter''", ''Stroalenden'') [[Forseti]]'s Paleis
# [[Himinbjörg]], [[Heimdall]]s Paleis
# [[Nóatún]], ("''Skeepsploatse''") [[Njörðr]]s Paleis
# [[Sökkvabekkr]], ("''Deeptebeake''") [[Sága|Saga's]] Paleis
# [[Thrymheim]], [[Skadi (godin)|Skadi's]] Paleis
# [[Valaskjálf]], [[Vali]]'s Paleis met Wodens troon [[Hlidskjalf]]
# [[Vidi]], [[Vidar]]s Paleis, ok [[Landwidi]] ("''Laandwiedte''") 
# [[Ydalir]], [[Ullr]]s Paleis

Volgens F.Aswynn bunt dee in Grimnismal geneumde 12 paleizen van de [[Asen]] gelieke mit den 12 tekkens van den dierenreem. Glitnir as verblief van Forseti zol dan bi-jveurbeeld oaverènkommen mit et tekken Weagschoal, umdat dizze godheid veur eavenwicht en gerechtigheid steet (''Blätter von [[Yggdrasil]]'', pag. 164).

== Aandere belangrieke mythiese plaetse in Asgard ==
* [[Fensalir]], [[Frigg]]s Paleis
* [[Vingolf]], den Verzoamelhal van de Asinnen
* [[Idavoll]], ("''Idaveld''"), ne smidse, centraal anvangsplein van opbouw van Asgaard.
* [[Bifröst]], de reagenboagbrugge, dee Asgard mit de mensenweald [[Midgard]] verbund.

== Bronnen ==
* Snorri Sturluson, Proza-Edda 2:2, 2:3, 2:9, 2:14, 2:49, 2:53, 3:1, 3:1b, 3:4, 3:17, 3:18, 3:33, 3:34, 3:35.

== Andere spellingswiezen ==
* Ásgard, Ásegard, Ásgardr, Asgardr, Ásgarthr, Ásgarth, Asgarth, Ásgardhr
* [[Grönnegs]]: ''Asgerd''
* Algemeen [[Zweeds]] en [[Deens]]: Asgård
* [[Noors]]: Åsgard (ok Åsgård, Asgaard)
* [[Ieslaands]]: Ásgarður
*[[Oldnoords]]: Ásgarðr

== Zee ok ==
* [[Algemeen oaverzicht Germaanse goden]]
* [[Noordsen kosmogonie]]

[[Kategorie:Achterhooks_artikel]]
[[Kategorie:Geschiedenis]]
[[Kategorie:Noordse mythologie]]
[[Kategorie:Saksen (volk)]]
[[Kategorie:Germaanse mythologie]]
