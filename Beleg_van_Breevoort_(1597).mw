[[Ofbeelding:Beleg_van_breefoort.gif|thumb|Beleg van Breevoort in 1597]]

Et '''Beleg van Breevoort''' was nen [[belegeringe|beleg]] van 1 t/m 9 oktober deur [[Maurits van Oranje|Prinse Maurits]] wat nen ende mös maken an den Spoansen bezetting van den [[Republeek der Nederlaanden|Republeek]] in [[Twente]] en den [[Achterhook]], tiedens [[Maurits' veldtochte van 1597]] van augustus tot en mit november [[1597]].

==1 Oktober, Opmars.== 

Noa den innoames van [[Rijnbark]] en [[Meurs]] en [[Beleg van Grol (1597)|Grol]] trok Maurits mit zien leager bestoande uut 6.000 soldoaten en 1.200 peerden op [[1 oktober]] noar den [[vesten|veste]] [[Breevoort]] dat moar deur 2 vendels (200) soldoaten verdeadigd wödden under gezag van nen [[Frankriek|Fraansen]] kapitein Danien Gardot en den luutenaant Van Broeckhuysen deur afwezzigheid van den grave Van den Bergh en den vri-jhere van [[Anholt]]. Maurits leet de weage noar den stad afluuten, en bouwden zien heufdkwarteer westelek in het noabi-j eleagen [[Aalten]] samem mit 13 [[Engelaand|Engelsen]] vendels under bevel van Horatio Vere en 12 vendels under bevel van grave Willem Lodewiek, den [[Friesland|Freesen]] [[Stadholder]].

Oostelek van den stad leagerden den grave Van Solms mit 9 vendels, samen mit 12[[Schotlaand|Schotsen]] vendels under bevel van Mereu en 6 vendels under bevel van Duivenvoorde in [[Miste]] en [[Corle|Colle]].

==2 Oktober, Anvang.==
[[Ofbeelding:Brefurtum Capta Anno 1597 - Siege of Bredevoort (Detail, J.Blaeu 1649).jpg|right|thumb|250px|Beleg van Breevoort in 1597]]

No den insluuting wödden 12 geschutsstükke ploatst in ofwachting van oaverigen kanunnen, kartouwen en mortieren nog vanuut [[Grolle|Grol]] mössen wödden ebregt deur skeepsleu. Moar deezelfden dag leet Maurits nen eersten [[salvo]] of te vuuren.
(Maurits had den tradisie um noa 3 salvo's nen in-eslotten vesten op te eisen. Gaven de beleagerden zich neet oaver, dan wöd noa nen nen tweeden eis minder günstige veurweerden an-eboden. Noa nen darden en letsen eis, wat et nog moar meugelek um den stad op genade of ungenade oaver te geaven.) Noa den eis van Maurits, reepen zi-j vanof den [[stadsmure]] uutdagend "Ghy hebt dee van Grol neet veur" en dat zi-j veurnemens waren den stad tot den letsten kearl veur den Spoansen könning te verdeadigen. De verdeadigers hadden vertrouwen in nen ontzettingsleager umdat Maurits gene [[circumvallatielinie|kriegsliene rundumme den stad]] kon aleggen deur de eerd van et umrengende laand woardeur den stad midden in nen bi-jnoa undeurdringboar brookgebeed lag undanks dat zi-j moar mit 200 verdeadigers teggenoaver 6.000 soldoatn van Maurits stoanden.

==3 Oktober, Löpgraoven.==

Grave van den Berg leet weten dat hi-j neet deur den Staotsen lienen kon deurbrekken, moar dizzen tieding wödden underschept deur den Stoatsen, zodat den tieding neet in Breevoord te heuren was. Zi-j wosten neet dat doar nooit ene verstarking zol kommen. Intussentied leet Maurits dammen bi-j den waotermölle deurstekken, in nen poging den [[Stadsgrachte]] lög te loaten lopen. Moar hi-j kwam doar rap achter dat et unmeugelek is nen grachte dröge te leggen in nen leag-elegen gebeed midden in et brook. Doar was gene andere meugelekheid dan et graoven van [[Aproches]] woardeur soldoatn en geschut noar veuren evoerd kon wödden. Zo geskieden et dat aan den oost- en westkante de stad beschotten wöd, en den Freezen en Engelsen wisten noo den stad 400 meter dichtbi-j te noaderen deur et anleggen van löpgroaven. Howal den toostaand veur den bezetter doar noo neet better op was ewödden, bleaven zi-j ieder an-eboden oavergave weigeren, umdat zi-j et volste vertrouwen in den strategiesen umgeaving, grachte en veural et ontzettings leager van Grave Van den Berg hadden (dee nooit zöl kommen).

==4 Oktober, Geheim Woapen. ==

Maurits altied in veur ebruuk van ni-jsten striedmiddelen, breg nen geheim woapen in stried. Op [[15 juli]] [[1597]] was in [[Den Haag]] nen kurken brugge demonstriert woarmet nen droagboaren bestorming op nen beleagerden stad kon wödden uut-evoerd. Dizzen wöl Maurits uutprobieren, dizzen brugge bestoand uut lösse underdealen, en kon wal 150 bewoapenden soldoatn en kon ok zwaor geschut oaverbringen. Den under- en boavenkante was verstarkt mit holten planken. Maurits gaf opdrächt dizzen vanuut [[Doezebarg]] te loaten kommen en wal genög bruggedele um vanuut 3 kanten nen anval te künnen uutvoern.

[[Ofbeelding:Aalterpoorte 1597.png|thumb|Stried um den [[Aalterpoorte]]]]
==8 Oktober, Bloodig handgemeen.==

Et kriegsgwald was noo in alle heavigheid too-enommen, noa 5 dagen hebt de [[Schotlaand|Schotten]] vanuut den westkante nen [[Raveliene|Halven Moan]] veur de [[Aalterpoorte]] noa nen gansen bloodig handgemeen wetten in te nemmen. Dee dag kwamen ok de eerste bruggedelen met skeepn vanuut Doezebarg ter ploatse. Noo was et nen zoak van tied.

==9 Oktober, undergäng.==

Vrög in de mörnen wödden in alle heavigheid an-evangen mit zwaor unofholdelek geschut op den oost- en westkante van den stad, woarbi-j vanuut et zuuden den kurkbrugge wödden an-elegd. Nen gans gevoarleken toostaand, want de skeepsleu van Maurits mössen dit zunder dekking woarmaken, woarbi-j zi-j unofholdek vanof den stadsmure wödden beschotten. Moar mit nen woaren doodsverachting wösten dee soldoaten nen eersten [[stadswal]] te noaderen, en graofden zich dreks in. Et was noo 2 uur, en den stormlöp had nen groten indrök op de verdeadigers emaakt.

Volgens kriegsgebruuk uut dee tied, kwam noo nen trommeloar noar den walle un nen tekken te geaven dat zi-j wollen underhaandelen oaver veurweerden van oavergaove. Moar den Stoatsen waren noo neet meer ansprekboar, et beleg had an Stoatsen kante al teveul blood ekost. Toon den trommeloar zien heufd boaven de walle uutstak wöd zien heufd doar of eschotten deur nen kanonskoggel. Hierop ging den bestorming in alle heavigheid wieter, Maurits was den grep op den soldoaten noo kwiet, moar et was ok meugelek dat Maurits den soldoaten hun gäng leet goan umme wroak te zeuken weagens undergoane ontberingen. Den verdeadigers leeten noo vrouwleu en kinder op de wallen, in de hoop dat den anzicht op 'et zwakken geslacht' den stoatsen mild zollen stellen. Den Spanjoarden smetten noo mit hun hooden in den lögt (Ten tekken van oavergave) moar zi-j wödden hearteloos oaver den kling ejägd. Oavergebleaven Spanjoarden vlögten noo noar et [[Kasteel Breevoort|kasteel van Breevoort]] as letsten schuulploatse. Noo kwam roofzücht noar boaven bi-j den Stoatsen, en den andacht ging noo uut noar buut. Breevoort was doartoo nen winstgeavende plaots, want völ buutenleu hadden hun bezit binnen de mure van de stad ebreg. Maurits leet zien tröppen 2 dagen uutroazen en plunderen. Maurits zei in nen skrieven noa oflöp "Uwer Ed. moghen voor zeecker daer voor houden, dattet de starckste plaets is, die wy dese tocht den vijandt afghenomen hebben"

==11 oktober, genade en ungenade ==

Noadat den gemooderen bedoard waren, gaven de ingeslottenen under anvoering van Luutenaant Van Broekhuysen op et kastele zich op genade en ungenade oaver. Den [[Gouverneur]] Damien Gardot wat et neet gelukt um in et kastele te vlögten. Den soldoatn uut et vendel van Van Broekhuysen hadden um eweigerd, en edreigd um dood te sloan as hi-j ok maor ene voot op den brugge zol zetten. Umdat den gouverneur geweigerd had te underhandelen tot oavergoave under veurdelige veurweerden toon dat nog meugelek was. Gardot was mit nen trouw ebleaven soldoat in nen hölle in den stadswalle ekruupt. Hi-j wodden op den dag doarveur evonden, en gevängenenommen deur den voadrig van grave Hohenlohe. Howal et leaven van Damien Gardot an nen zieden droad hung, kon hi-j zien leaven vri-jkopen deur nen afkoopsomme. De soldaoten van Broekhuysen konden goan teggen betoaling van 1.700 goldguldens. Den Fraansen soldoaten mössen zich afkopen mit 2.300 goldgulden. Alle bezetters mössen vortgoan en mochten zich 3 moanden neet meer boaven de [[Maas]] loaten zeen, op straffe van den dood.

==12 oktober, oftocht van den bezetter.==

Noa betalen van ofkoopsommen ter weerde van 6.000 gulden konden den bezetters goan, mit achterloaten van woapens, en bezittingen. Zi-j mösten vort mit nen bonenstoak in de hende um zich publeekelek tot schande te maken. Den burgers van Breefoort mössen 6.000 doalders betalen, moar umdat zi-j al hun huze en gooderen kwiet eraakt waren deur nen groten stadsbraand wöd dizzen kwiet-escholden deur Maurits. As dank boden zi-j him 3 vaten wien an. Et in-ezoamelden geld wöd verdeald under den gwonden soldoaten en de waren talriek. Et beleg van Breefoort had Maurits meer officieren en soldoaten gekost dan [[Maurits' veldtochte van 1597]] bi-j mekaar, woarbi-j toch steedn as [[Rijnbark]], [[Meurs]] en [[Grolle|Grol]] waren in-enommen..

==Stadsbraand==

Nen stoats soldoat dee in den nachte noar buut zocht, had bi-j gebrek an lecht nen bösken streuj an-estokken, deur unveurzichtiheid raakten den heujzoller in braand dee oaversloog noar andere huze woarbi-j den ganse stad op 20 huze noa ofbraanden. Howal Maurits kwoad was oaver et veuwal, dacht hi-j ok dat et nen ofschrikwekkend veurveeld veur andere steedn zol wean. Maurits leet 2 vendels achter in den stad en trok wieter noar [[Eanske]].

[[Kattegerie:Achterhooks_artikel]]
[[Kattegerie:Geschiedenis]]
[[Kattegerie:Gelderlaand]]
[[Kattegerie:Belegeringe]]
[[Kattegerie:Tachtigjoarigen Oorlog]]
