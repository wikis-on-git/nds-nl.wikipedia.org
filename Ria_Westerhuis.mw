'''Ria Westerhuis''' ([[Old-Averiest]], 1959) is een schriefster van gedichten, liedteksten en verhalen in 't [[Drèents]] en 't [[Nederlaands]].

Westerhuis is op-egruuid op Old-Averiest en verhuusde in 1980 naor [[De Wiek]]. Sinds 2004 is ze mit schriefwark bezig; ze publiceert onder meer in 't Drèentse literaire tiedschrift ''[[Roet (tiedschrift)|Roet]]''.

Veur zanger-pianist [[Geert Jan Brader]] zien cd ''Nog zoveul doen'' (2009) hef Westerhuis een köppel liedteksten eschreven. Ok schrif ze teksten veur de [[Stichting Drentse Muziek Maatschappij]].

In 2009 kwaamp bi'j [[Het Drentse Boek]] ''Minnezinne'' uut, een bundel mit een kleine vieftig erotische gedichten die ze mit [[Delia Bremer]] hef emeuken. De bundel maakten hiel wat lös; d'r wördden in een jaor tied zowat duzend exemplaren van verkocht, en de schriefsters kwamen op de laandelijke tillevisie. Westerhuis en Bremer schreven beiden al vaker licht erotische gedichten, al dan niet in 't Drèents, daoras ze mekare mit uutdaagden, mit as risseltaat dizze bundel.

In oktober 2009 kwaamp de cd ''Dichter bij elkaar'' uut, mit vier Drèentse en zes Nederlaandse gedichten, veurelezen deur Westerhuis mit gitaarbegeleiding van [[Rob Zandgrond]].

In febrewaori 2011 verscheen de bundel ''Zundags goed'' mit zeuventig ni'je Drèentse gedichten.

Wieder organiseert en prissenteert Westerhuis veurdrachtaovends, vertaalt ze gedichten in 't Drèents, schrif ze gedichten in opdracht en ontwarpt ze wenskaorten.

==Bronnen==
*[http://www.hetdrentseboek.nl/index.php?option=com_content&view=article&id=213:westerhuis-ria-1959&catid=14&Itemid=27 Het Drentse Boek oaver Ria Westerhuis]
*[http://www.riawesterhuis.nl De webstee van Ria Westerhuis]

{{DEFAULTSORT:Westerhuis, Ria}}

[[Kategorie:Drèents artikel]]
[[Kategorie:Schriever in 't Drèents]]
[[Kategorie:Tekstschriever]]
