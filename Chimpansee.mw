De '''chimpansee''' (''Pan troglodytes'') is n Afrikaase meensaap. Zien nauwste verwant is de dwargchimpansee of bonobo (''Pan paniscus''). Beidn chimpansees wörd beschowd as t nauwst nog leevnde verwaantn van n [[mense|méénse]]. Sömmige wetenschappers beschowt de relatie tussn meense en chimpansee op basis van DNA-onderzuuk as nauw genog um de chimpansee en de bonobo net as de meense in t geslacht Homo te plaasn.

==Relasie met n meense==

Vanweegn hun [[evolutietheorie|evolutionair]] nauwe verwantschap met meensn wödde zi'j vake gebruukt veur mediese en gedragsproevn, hoewel dit de leste tied stieds minder gebeurt en verbeudn is in verscheidne laandn, waoronder Nederlaand. De maote waorin chimpansees en meensn geneties an mekare geliek bint is t onderwarp van geschil. Opgaavn van t persentage identiek DNA löp uutiene van 94,6% tot 99,4%. De verwantschap tussn n chimpansee en n meense, is echter wel grooter as de verwantschap tussn n chimpansee en n gorilla. Sunds t genoom van de chimpansee, net as dat van n meense, in kaarte is ebrach is hier echter veul meer oover te zeggn. n Meniere um t uut te drokkn is dat de genetiese verschilln tussn n meense en n chimpansee ongveer tien keer zoo groot bint as die tussn twee niet-verwante meensn. Groote deeln van t DNA bint naogenog identiek. Chimpansees hebt n chromosoom meer, umdat zi'j t chromosoom dat bi'j n meense nummer 2 is in twee apatte deeln hebt.

Ok t gedrag van n chimpansee lek zeer op dat van n meense. Chimpansees bint zeer sociaaln diern, die veul mut leern en dus ok n lange opgreuiperiode hebt. Daornaos vörmp chimpansees coalities en vriendn. Chimpansees in t wild toont ok kultuurn, waor t gedrag van n iene gruup verschilt van n aander. Boovndien hebt onderzuukn beweezn dat chimpansees ok empathie bezit en zich töt op n zeeker hoogte kunt inleevn in n aander. Ze adopteert ok söms verweesde jonks van niet-verwante gruupsleedn, wat wes op altruïstisch gedrag. Dit gedrag is zowel bi'j mannegies as vrouwgies observeerd. Waorschijnlijk kenne zi'j ok verdriet bi'j t starvn van verwantn.

Binn gruupn chimpansees speult zich zeer complexn gedragspatroonn of saomnhangnd met de veurtduurnde stried um dominantie, en daormet weer saomnhangnd t recht um zich veurt te plaantn en de verdeeling van ettn. Primatoloogn as Jane Goodall en [[Frans de Waal]] hebt op dit gebied deur langduurige observaties verbaazingwekknde waornemmings op-edaone. De verdienste van disse onderzuukers is ewest dat zi'j hebt an-eteund dat zeer veul chimpanseegedragings heel goed te beschrievn en te duudn bint met tarms en mechanismn die ok uut de meenslijke psychologie bekend bint. Familiebaandn en coalities speult in t spel um de macht n groote rol in de chimpanseesaomnleeving.

Tussn chimpansees en bonobo's bestiet oovrigens groote gedragsverschilln. Bi'j bonobo's wörd veul potentiële conflictn op-elös deur seksueel gedrag, bi'j gwoon chimpansees veul vaker deur agressie.

{{Dialekt|sdz}}
