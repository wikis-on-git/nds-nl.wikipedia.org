De '''chimpansee''' (''Pan troglodytes'') is n [[Afrika|Afrikaanse]] [[meensaap]]. Zien nauwste verwant is de [[dwargchimpansee]] of [[bonobo]] (''Pan paniscus''). Beide chimpansees wörd beschowd as t nauwst nog leevnde verwaantn van n [[mense|méénse]]. Sömmige wetenschappers beschowt de relatie tussn meense en chimpansee op basis van DNA-onderzuuk as nauw genog um de chimpansee en de bonobo net as de meense in t geslacht [[Homo (geslacht)|Homo]] te plaasn.

==Relasie met n meense==

Vanweeng eure [[evolutietheorie|evolutionair]] nauwe verwantschap met meensn wordt zi'j vake gebruukt veur mediese en gedragsproewm, hoewel dit de leste tied stieds minder gebeurt en verbeudn is in verscheidne laandn, waoronder [[Nederlaand]]. De maote waorin chimpansees en meensn geneties an mekare geliek bint is onderwarp van geschil. Opgaawm van t persentage identiek [[DNA]] löp uut mekare van 94,6% tot 99,4%. De verwantschap tussn n chimpansee en n meense is groter as de verwantschap tussn n chimpansee en n [[gorilla]]. Sund t genoom van de chimpansee, net as dat van n meense, in kaarte is ebrach is hier veul meer oover te zeng. n Meniere um t uut te drokkn is dat de genetiese verschilln tussn n meense en n chimpansee ongveer tien keer zoo groot bint as die tussn twee niet-verwante meensn. Groote deeln van t DNA bint haost t zelfde. Chimpansees hebt n [[chromosoom]] meer, umdat zi'j t chromosoom dat bi'j n meense nummer 2 is in twee apatte deeln hebt.

Ok t [[gedrag]] van n chimpansee lek veul op dat van n meense. Chimpansees bint sociale diern, die veul mut leern en dus ok n lange opgreuiperiode hebt. Daornaos vörmpt chimpansees koalities en vriendn. Chimpansees in t wild laot ok [[Kultuur|kultuurn]] zeen, waor t gedrag van n iene gruup verschilt van n aander. Ok hebt onderzuukn beweezn dat chimpansees empathie bezit en zich töt op  zekere heugte kunt inleevn in n aander. Ze adopteert ok söms verweesde jonks van niet-verwante gruupsleedn, wat wes op [[Altruisme|altruïstisch]] gedrag. Dit gedrag is zowel bi'j mannegies as vrouwgies observeerd. Waorschienlik kent zi'j ok verdriet bi'j t starvn van verwantn.

Binn gruupn chimpansees speult zich komplexe gedragspatroonn of saomnhangnd met de veurtduurnde stried um dominantie, en daormet weer saomnhangnd t recht um zich veurt te plaantn en de verdeeling van ettn. Primatoloogn as [[Jane Goodall]] en [[Frans de Waal]] hebt op dit gebied deur langdurige observaties verbaazingwekknde waornemmings op-edaone. De verdienste van disse onderzuukers is ewest dat zi'j hebt an-eteund dat zeer veul chimpanseegedragings heel good te beschrievn en te duudn bint met tarms en mechanismn die ok uut de meenslijke [[psychologie]] bekend bint. Familiebaandn en coalities speult in t [[spel]] um de macht n groote rol in de chimpanseesaomnleeving.

Tussn chimpansees en bonobo's bestiet oovrigens groote gedragsverschilln. Bi'j bonobo's wörd veul meugelike konflictn op-elös deur seksueel gedrag, bi'j chimpansees veul vaker deur agressie.

{{Dialekt|sdz}}

[[Kategorie:Zoogdier]]
