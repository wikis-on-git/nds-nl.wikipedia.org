[[Bestaand:Parthenon (30276156187).jpg|thumb|300px|Et [[Parthenon]], een tempel ewi'jd an [[Athena]] op 'e [[Akropolis van Athene]], is ien van de miest herkenbere symbolen van de kultuur en verfiendheid van de olde Grieken.]]
Et '''Olde Griekenlaand''' ([[Grieks]]: Ἑλλάς, 'Hellás') was een [[beschaeving]] in et noordoosten van et [[Middellaanse Zeegebied]] die bestun vanof de [[duustere ieuwen]] van de 12de tot de 9de ieuw veur Chr. tot et ende van de [[klassieke oldheid]] rond 600 nao Chr. De beschaeving bestun uut een losse groep kultureel en taelig mit mekaer verknupte [[stadsstaot|stadsstaoten]] en aandere gebieden, die mor ienmaol poletiek verienigd wodden, naemelik as et [[Macedonische Riek]] van [[Aleksander den Grouten|Alexander de Grote]] (336-323 veur Chr.).

Zo'n drei ieuwen nao et instorten van de [[Myceense beschaeving]] tiedens de [[instortings van de laete broonstied]], begunden der in de 8ste ieuw veur Chr. Griekse stadsstaoten (''poleis'') te ontstaon, wat et begun inlöd van de [[archaïsche tied]] en de Griekse kelonies an de Mediterraanse kust. Hierop volgde de tied van et [[klassieke Griekenlaand]], van de [[Grieks-Parzische oorlogen]] tot in de 4de ieuw veur Chr. Deur Alexander zien veroverings raekte de [[Helleense beschaeving]] verspreid van et westen van et Middellaanse Zeegebied tot [[Centraol-Azië]].

De Helleense tied eindigde mit dat de [[Romeinse Rippebliek]] et oostelike Middellaanse Zeegebied veroverde. Een pat van de Griekse gebieden wodden de Romeinse perveensie [[Macedonië (Romeinse perveensie)|Macedonië]], laeter uutebreid en opesplitst in de perveensies Macedonië en [[Achaea (Romeinse perveensie)|Achaea]]. Op 'e klassieke oldheid volgden de [[vrogge middelieuwen]] en et [[Byzantiense Riek]]; in dit leste riek gongen de Griekse gebieden op.

De [[Griekse kultuur]], veural de filesofie en bieldende keunst, waren de Romeinen slim van onder de indrok en namen ze vule van over. Via de Romeinen vunden Griekse ideeën en invloeden heur weg naor een groot diel van de rest van Europa. Om disse reden wodt et olde Griekenlaand algemien eziene as de wiege van de [[westerse beschaeving]]. De westerse wereld hef der vule van zien politieke, filesofische, wetenschoppelike en keunstzinnige ideeën an ontliend en wieder uut ontwikkeld.

{{Dia|Dit stok is eschreven in et [[Stellingwarfs]] van de Kop van Overiessel.}}

[[Kategorie:Stellingwarfs artikel]]
[[Kategorie:Griekse oldheid]]
