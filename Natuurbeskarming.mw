[[Ofbeelding:Sallandse Heuvelrug(1).jpg|thumb|300px|Heide en bos up de [[Sallandske hövelrügge]] körtby [[Nijverdal]]]]
'''Natuurbeskerming''' is et beskermen van natuur, vöäral in brede sin et beskermen van natuurlandskappen, kultuurhistoriske elementen, bedreigde leavensgemeenskappen, dier- en plantensöärten, de verskydenheid an söärten ('biodiversiteit' wurd et ouk wal enuemd) en natuurlyke hulpbronnen. Ouk et teagengån van bedreigingen en terugge brengen van een oldere (oorspronkelyke) staat höärt hierby. Natuurbeskerming beståt al 'ne lange tyd, de moderne westerse vorm beståt nu ongeveer 150 jår. De natuurbeskerming is altyd nauw verweven ewes med milieubeskerming. Dårumme seet mangs milieu-organisaties en dierenbeskermingsorganisaties ouk as nen vorm van natuurbeskerming. Dee grens tusken natuur- en miliebeskerming sint neet altyd eaven skerp. 

==Situaatsy rund 1850==

Opvallend is det völle natuurbeskermers vake terügge wilt når den olde cultuurlandskappen van 150-170 jår eleden (umme 1850), når den tyd vöär de industrialisatie en kunstmest, toen de mens nog med de natuur leaven mos en der natuur nog neet slim under de duum kunt krygen. In dee tyd wazzen der nog völle natuursteaden tusken de landbouwsteaden döär, up dee steade dee neet bruukbår wazzen vöär den landbouw. Byvöärbeeld te natte steaden, langs beken, moerassen, veanen, mär ouk te dröge steaden dee neet ryk genog wazzen vöär den landbouw. Dee steaden wurden 'weuste grond' eneumt. Dår wazzen de natuursteaden med bysundere söärten dee se nu geerne terügge wilt. Mär ouk den öävergangk van kultuurlandskap når natuurlandskap was vöär de verskydenheid an söärten heyl belangryk. Völle söärten hebt dee öävergangk nödig, van ryke grond når arme grond. Den olden manere umme et wild van de weuste grond teagen te holden, holtwallen, holtsingels, heggen, etc., sorgen der krek vöär det völle söärten der dankenswårdig gebruuk van maakt. Den buren hadden dee natuur dichtby ouk nödig vöär et burenbedryf. So plagden de buren up de sandgronden de heide umme te gebruken in den potstal, umme et vervolgens weyr te gebruken as mest vöär up den akkers. Et holt in de holtwal gebruukt se vöär et maken van klompen, stelen van gereedskap, et turf uut et vean (skadden) wurd gebruukt vöär et vuur in de boerderye. Döär de natuur te gebruken, hold se vrogger ouk een deal van de natuur krek in stand. In de situaatsy vöär 1850 was der nauwelijks wat veranderd an et gebruuk van et landskap. Natuur stond wal under drok, mär natuursystemen wazzen nog neet so völle anetast as nu. Der was wal een verskil tusken de situaatsy up den sandgronden, et rivierengebeed en de veanen. De veanen kent al lange 'n ontginning umme turf te winnen, vöäral de leegveansteaden vanaf ongeveer 1500, wårdöär völle veanen verdwenen in et vuur. Ouk et rivierengebeed kent al sinds 1200 indijking, wårdöär de rivieren neet meyr so vry wazzen en et rivierensysteem under drok kwammen te stån. De sandgronden sag der heyl anders uut dan nu, völle meyr en grotere veanen en heidesteaden. Y kunt van et eyne når et andere dorp kyken. Walden wazzen vake gekapt. De letste urwald van Neaderland, et Beekbergerwald, wurd in 1871 gekapt. 

==Geskydenis==

Vanaf 1850 wurden völle dealen natuur sneller ontgonnen as de bevolking gröide. Dorpen en steaden gröiden, wårvöär natuur in de weg stond. Ouk wazzen der uutvindingen umme de natuur better te kunnen ontginnen of umme arme grond te verryken (byvöärbeyld med kunstmest). Olde manere umme akkers te beskermen teagen wild van de weuste grond wurd weggekapt en vervangen döär prikkeldråd. Beken werden recht etrokken umme bepålde natte steade te kunnen gebruken. Dee olde mengeling van et kultuurlandskap en natuur verdween. Döär de Romantiek wazzen der steeds meyr lüde dee et belang van et beskermen van de natuur seat. In et begin vöäral umme de verskydenheid an söärten en natuurlandskappen, later ouk umme bedreigde söärten en slim betuun wurdene natuursteaden. 

Et idee van natuurbeskerming in moderne sin is in de Vereynigde Staten uutevunden. Na et uutbrengen van et book Man and Nature döär George Perkins in 1864 wurden plannen emaakt umme natuursteaden tot nationaal park te verklaren. In 1870 is döär de Amerikaanse öäverheid een ny buro upericht en in 1872 wurd et eyrste nationale park Yellowstone National Park esticht. Europa had in 1836 al een beskermde natuursteade, Drachenfels in Düütsland. In Düütsland wurd in 1870 et woard Naturschutz et eyrst ebruukt döär musikus Rudorff, dee leider wurd van de Heimatschutz-beweging. Plantendeskundige Conwentz en upvoedingsdeskundige-politikus Wetekamp hebt disse ideeen wieter uutewarkt in pleidooien vöär Naturdekmäler umme 1900. De eyrste Europese nationale parken wazzen upericht in Sweden umme den eeuwwisseling.

==Natuurbeskerming in Neaderland==

In Neaderland werd et eyrste natuurreservaat upericht in 1906. Et Naardermeer werd na 'n aksie van under meyr Heimans en Thijsse anekocht. Tegelyk hebt se de Vereniging Natuurmonumenten upericht. De vereniging was de eyrste terreinbeherende natuurbeskermingsorganisasie. Heimans en Thijsse sagen det völle meyr steaden en dorpen uutbreiden en landbouw med moderne technieken meyr natuur kon ontginnen, wårdöär natuursteaden anetast wurd of verdween. Umme disse ontwikkeling teagen te gån, wazzen se vöäral natuursteaden an et upkopen en beskermen. Döär Vereniging Natuurmonumenten sint er in Neaderland umme 1930 ouk regionaal warkende organisasies upericht, so as de Provinsiale Landskappen. 

==Natuurbeskermingswetten==

In 1912 trad de Vögelwet in warking. Neaderland was in dee tyd een vöärloper op de rest van Europa. De Vögelwet had een aantal regels öäver et vangen, doden en vervoeren van vögels, öäver vangmiddelen, et vangen van vögels vöär de kooi en vöär de jacht, et pakken van eier en vernielen en verstoren van nesten. Enkele söärten dee als schadelijk werden esean vormden 'n uutsondering op disse wet. In 1936 wurd de olde wet vervangen döär 'n nye Vögelwet. 

Na de Tweyde Wearldoorlog nam et måtskappelijk draagvlak vöär de Natuurwetgeving wieter toe. Lüde begint te beseffen det völle söärten bedreigd wurd, det söärten dreigen uut de tyd te raken en andere det al bint. In 1954 wurd dårumme verskillende söärten völle beskermd in de nye Jachtwet. Ouk trad in 1967 de eyrste Natuurbeskermingswet in warking, med  in 1973 et ‘Besluit beschermde inheemse diersoorten’ en et ‘Besluit beschermde inheemse plantensoorten’. Söärten dee al under de Vögelwet of Jachtwet valt wurden neet in de Natuurbeskermingswet upenömmen.

De oldste richtlijn dee nog wurd ebruukt is de Vögelrichtlijn uut 1979. Disse regelt de beskerming van alle in et wild leavende vögelsöärten in Europa. Vöär 'n lijst van 187 seldsame of bedreigde söärten mos leevsteaden, öäverwinterings- en treksteaden as Speciale Beskermingszone (Vögelrichtlijnsteade) aneduud wurden.
In Europa wurdt in 1992 wieter under Neaderlands vöärsitterskap de EG-Habitatrichtlijn anenömmen döär de landen van de Europese Gemeenskap. Disse richtlijn is bedoeld vöär de beskerming van söärten en natuursteaden, ouk hier Speciale Beskermingszones eneumd. Samen med de steaden van de Vögelrichtlijn vormen dee et netwark Natura 2000. Wieter beskermt de Habitatrichtlijn ongeveer 200 diersöärten en ongeveer 500 plantensöärten. 

Wieters is in 1961 ouk een Waldwet inesteld umme te sorgen det et areaal wald neet wieter afneemt. Döär de Waldwet mos vöäral et oppervlak wald beholden wurden. Later hebt se de regels meyr anevuld med regels öäver et behold van de kwaliteit van et wald. 

In 1998 is de Neaderlandse wet- en regelgeving veranderd, umme de Europese regelgeving better in de Neaderlandse wetgeving up te neamen. De Natuurbeskermingswet 1998 regelt vanaf dan de beskerming van natuursteaden en wateren. Neaderland hef 162 natuursteaden aneweasen dee in anmerking kumt vöär beskerming under de Habitatrichtlijn en/of Vögelrichtlijn.
De deylen uut de Natuurbeskermingswet dee gåt umme de beskerming van söärten wurden underebracht in de Flora- en faunawet. Disse wet is in 2002 in warking etreden en regelde de söärtenbeskerming in Neaderland. Dårmed was de implementasie van de Europese regelgeving kompleet.

==Wetgeving nu==

Per 1 januari 2017 is de nye Wet natuurbeskerming (Wnb) in warking. Disse wet hef de vroggere Natuurbeskermingswet 1998, Flora- en faunawet en Waldwet upenömmen. Et doel van de nye Wet natuurbeskerming is umme de wetgeving makkelijker te maken. Ouk hef de wet as doel om meyr mögelijkheyden te bieden umme ekologie en ekonomie te verbinden. Döär de wet bint völle taken en verantwoordelijkheyden når de provinsies ekommen. Döär kuj 'n vergunning of ontheffing vrågen as y an 'n projekt warkt wår beskermde söärten wurd angetast of as y warkt in 'n beskermd natuursteade.

{{Dialekt|sdz}}
[[Kategorie:Natuur]]
[[Kategorie:Biologie]]
