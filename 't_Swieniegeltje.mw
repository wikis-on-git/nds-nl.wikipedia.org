''' 't Swieniegeltje''' was een literair tiedskrift veur skrievers in de verskillende [[Nedersaksisch|Nedersaksische]]/[[Platduuts|Platduutse]] dialecten, det van 1954 töt 1959 in [[Knoal (dörp)|Knoal]] uutegèven weur bi'j J.A. Eerelman. Onder de veurnaamste redacteurs waren [[Willem Diemer]], [[Arnold Rakers]], [[Gerard Vloedbeld]] en [[Simon van Wattum]]. In 't blad stunden gedichten, verhalen, essays, teniel, liedties, boekbesprekings en ummezettings.

==Ontstaon==
't Tiedskrift ontstund in 't kader van de [[Nedersaksische Beweging]], een riege initiatieven van taalwetenskoppers en skrievers in 't Nedersaksisch um 't Nedersaksisch an te fietern as skrieftaal zowal as taal veur 't dagense gebruuk. Ien van de kenmarken van de beweging en 't tiedskrift waren de samenwarkingsbaanden maank platskrievers uut Nederlaand en de Duutse greensstreek.

Onder de wiedere skrievers die in '' 't Swieniegeltje'' publiceerden, waren [[Jan Boer]], [[Johanna van Buren]], [[Klaas Hanzen Heeroma|Klaas Heeroma]], [[Hans Heyting]], [[Derk Sibolt Hovinga]], [[Arend Lamm]], [[Anne van der Meiden]], [[Jan Sauvagerd]],  [[Wilhelmine Siefkes]], [[Gerard Vloedbeld]], [[Harm Werners]] en [[Gerriet Wilms]].

==Skriefwiezes==
Um mekare oaver de laandsgrèenze in te mute te kunnen kommen, weur deur Rakers en de [[Drenthe|Drèentse]] taalkundige en skriever [[Jan Naarding]] een mandielige skriefwieze ontwikkeld veur platskrievers uut Nederlaand en Duutslaand. Dit systeem, de [[Vosbergenschriefwiese]], sleug niet an en weur buten bi'jdrages veur '' 't Swieniegeltje'' um mar biester weinig gebruukt. In 't blad wördden zowal dizze ni'je skriefwieze as op 't Nederlaans en Duuts ebaseerde skriefwiezes gebruukt.

==Ende==
Nao vief jaorgangen mus '' 't Swieniegeltje'' d'r deur financiële problemen mit uutskeiden. End jaoren zeuventig leut hum 't kört verskienende tiedskrift ''[[De Pennevogel]]'' inspireren deur de bedoeling van '' 't Swieniegeltje'' um een stee te bieden an literaire Nedersaksische skrieveri'je.

==Literetuur==
*Willem Diemer (red.) (1985), ''Eendracht & Twist. Uit het archief van het letterkundig tijdschrift 't Swieniegeltje (1954-'59)'', Stabo/All-Round

[[Kattegerie:Drèents artikel]]
[[Kattegerie:Nedersaksische schrieveri'je]]
[[Kattegerie:Tiedschrift]]
