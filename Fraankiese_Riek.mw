't '''Fraankiese Riek''' (Latiens: ''Regnum Francorum'', (Keuninkriek der Fraanken); later ''Imperium Francorum'', (Keizerriek der Fraanken) waar 'n gebied dat deur de Fraanken wed bestuurd tussen de 3e en de 10e eeuwe en al snel uutgreuien töt 'n grootmacht.  't Fraankiese Riek wed bestuurd deur 't riek in subkeuninkrieken onder te verdèlen, iets wat de politiek nog eeuwen zol beheersen. De verdelingen van 't ienorme riek nao de dood van de heerser waoren echter nog ingriepender en de resultaoten bint töt de dag van vandage te zeene. Zo wed 't Riek in 843, nao de dood van Lodewijk de Vrome, deur 't Verdrag van Verdun verdeeld onder zien drieje zeuns. Hieruut zol in 't wessen Fraankriek onstaone en in 't oosten 't Heilige Roomse Riek wat uuteindelek Duutslaand zol wödden. Mede deur toedoe van disse twi'j grote rieken had 't Middenriek dat van de Noordzee töt de Middellaanse Zee liep meuite umme zich völledeg te ontwikkelen. Bi'j 't Verdag van Meerssen uut 870 wed 't Middenriek verdeeld onder 't Wesselek en Oosselek deel, maor zol hier nooit helemaole bi'j gaon heuren. Hieruut zollen uuteindelek Nederlaand, België, Luxemburg, Zwitserlaand en Italië veurtköm.

===Overname van 't Romiense gezog===
De Fraanken waoren oorspunkelek 'n verzaom'ling van Germaonse stammen ten noorden en oosten van de Nederrijn die vanof 257 Romiens grondgebied binnenveulen. De Fraanken waren lange nie de ienigse stam die 't Romiens gezog ondermijnden en 't Romiense Riek had dan ok de grootse meuite umme ze trugge te dringen. Zulfs de zeeën waren nie veilig vanwège de piraoteri'je van de Fraanken. Maor de Fraanken waren ok 'n veurdeel veur Rome want ze waren bruukbaar as huursoldaoten tegen aand're stammen. In 358 kregen de Fraanken dan ok toestemming van de Keizer Julianis umme zich as ''foederati'' (böndgeneuten) op Romeins gebied in de Scheldevalli'je en tussen de grote revieren te vestegen, met naome in Toxandrië.

De staotus van de ''foederati'' gaf de anwezegheid van de Fraanken 'n legetiem tintie, maor in warkelekheid hadden de Romeinen weinig te zeggen over waor de Fraanken zuch wollen vestegen. De Fraanken naomen de vri'jheid umme de geven toestemming iets ruumer te interpreteren en bezeten al snelle de hele previncie Germanie Inferior ('t hele huudege Nederlaand benèden de revieren, België en 't huudige Rijnlaand), waorbi'j de Romeinse en geromanteseerde beweuners op de vlucht gungen of wedden onderwörpen an de ni'je Fraankiese elite. Hun machtscentrum vestegden ze in de stad Doornik. Hun expansie richen zuch vervölgens verder op 't nog stieds welvaorende gebied in 't zuuden, en zo vereuverden de Merovingiese keuningen geliedelek an Gallië töt an de Seine.

===De Merovingen (447–751)===

Met 't bestiegen van de Fraankiese troone deur Merovech in 447 begunt de Merovingiese dynastie die 't Fraankiese Riek töt 751 zol regeren. Het duren echter nog töt 482, 't jaor waorin de beruumde keuning Clovis de Fraankiese troone besteug, dat alle Fraanken onder iene leider verenegd waren. Hi'j wös zien Fraankiese tegenstaanders te verslaon en wön daormet de alleenheerschappi'je. Tien jaor nao 't ofzetten van Romulus Augustulus as leste Romiense keizer in West-Europa verslöt Clovis in 486 de 'Romiense generaole' Syagrius (eiglek 'n plaoselekke kriegsheere) bij Lutetia, 't huudege Paries, zodat de rest van Gallië in zien haanden vul. Dit gedeelte van 't riek wödt Neustrië ('t ni'je laand) enuumd en 't olde, oorsprunkelekke gebied in de Nederlaanden en an de Rijn Austrasië ('t oostelekke laand). Clovis brach zien hofholding over naor Lutetia (Paries) en 't hele gebied van Gallië arft uuteindelek de name "Francië" van hun ni'je heersers. Paries is sunds Clovis ok 't bestuurlekke centrum van Fraankriek.

De vereuveringen van Clovis bint echter verre van veurbi'j as hi'j rönd 496 de Alemannen verslöt. Hiermet vereuverden de Fraanken gebieden die Rome nooit in haanden wös te kriegen. Onder invluud van zien Bourgondiese gemalin Clothilde bekeren Clovis zuch töt 't Kristendom. Clovis’ besluut umme te kiezen veur de Katholieke Karke in plaos van 't Arianisme, zo as de mieste Germaonse stammen had edaon, was van groot b'lang. Hierdeur kon e rèkenen op de steun van de Gallo-Romiense aodel en de Katholieke Karke tègen de ‘heidense’ Arianen; de kristelekke variant die de mieste aand're Germaonse stammen anhungen.

Tègen 502 waar de vereuvering van al 't gebied van de Alemannen zo goed as compleet, met enkele gebieden die bescharmd wed deur de Ostrogoten as uutzöndering. Eerder was Bretagne al töt overgaove edwungen hoewel 't 'n rèdelekke autonomie behöld. De leste vereuvering van Clovis waar Aquitanië dat e innam van de Visigoten in 507. Allinnig de tussenköms van de Ostrogoten weerheuld de Fraanken d'rvan umme 't gehele Visigotiese keuninkriek te vereuveren. De campagne resulteren in 't Romiens consulschop van 't Oost-Romiense Riek veur Clovis wat de claim dat 't Fraankies Riek de opvölger was van 't West-Romiense Riek 'n groteren geleufweerdigheid gof.

Toen Clovis in 511 starven wed 't riek völgs de Saliese Wet onder zien viere zeuns verdeeld: Theuderic I van Austrasië in Reims, Childebert I in Parijs, Chlodomer in Orléans en Chlotharius I in Soissons. Dit waar 'n proces dat de kömende eeuwen nog vaker zol veurköm waordeur 't Fraankiese Riek slechts tiedens körte periodes waar verienegd onder iene heerser. De consequentie van 't constant opdeulen van 't riek waar dat de Merovingen nie allinnig tègen hun vi'janden vöchen maor ok tègen mekare. Dit met uutzöndering van de periode 531-537 toen 't Fraankiese Riek weer grote gebieden wös te vereuveren. 't Thurische keuninkriek waar verwoest en 'n gedeelte wed vereuverd. 't Bourgondische keuninkriek wed tussen 532 en 534 vereuverd en terwöl de Oost-Romiense Keizer tègen de Ostrogoten vöch, wed die edwungen umme de over-eblèven gebieden van de Alemannen op te gèven en Provence of te staon an de Fraanken in ruul veur hun neutraliteit. Tegeliekertied wed Beieren edwungen umme de Fraanken as heersers te erkennen en wed de controle over Aquitanië verstarkt.

Echter, deur 't cönstant verdelen van 't riek waoren er in feite drieje verschillende Fraankiese keuninkrieken, Neustrië in 't wessen, Austrasië in 't oossen en Bourgondië in 't zuuden. Randgebieden as Bretagne, Aquitanië, Alemannië, Thüringe en Beieren probeeren vake hun onofhaankelekheid trugge te kriegen en de cönstante burgereurlogen tussen de Merovingen gaven hen daor ok meerdere mooglekheden veur. De Thuringers wed onofhaankelek nao de dood van Dagobert I in 639. Aquitanië weigerde de heerschoppi'je van de Merovingen te erkennen nao de moord op Childeric II in 675 en de autonome regio’s van Bretagne en Beieren wössen zichzulf van de Fraanken te bevri'jden an 't einde van de zeuvende eeuwe. Alemannië beriekte heur onofhaankelekheid in 709-712. De vereuveringen die in die tied wed behaold veulen in 't niet bi'j de gebieden die van 't riek wegveulen. Een paor kleine gebieden in de Alpen wed vereuverd op de Longobarden in 575 en West-Friesland wed in 689 onder de voete elopen, maor net as aand're randgebieden beheuld Frieslaand 'n zeker vri'jheid.

De Merovische keuningen voerden vulle eurlogen (vake onderlinge burgereurlogen tussen Merovingische familielèden umme de heerschoppi'je over 't hele Frankiese riek) en vulle van die keuningen störven op 't slagveld of ok dikwijls bi'j 'n moordanslag van concurrenten veur de troone veurdat ze 'n opvölger (zeune) hadden veurt-ebrach of aanders waar die opvölger vake nog 'n kind dat nog nie zulfstaandig kon regeren. Zi'j verleuren daordeur nie allinnig laand maor ok macht. De post van Hofmeier of Major Domus wed gecreëerd umme 't keuninkriek te regèren tötdat de keuningen volwassen waoren, maor umdat 't 'n post waar die permanent bleuf en zulfs arfelek wed waoren de Hofmeiers op den duur eiglek degènen die de echte macht hadden over 't Fraankiese Riek, zulfs w'nneer de keuningen volwassen waoren ewödden. Nao de Slag bi'j Tertry tussen de Hofmeiers van Neustrië en Bourgondië tègen die van Austrasië, Pepijn van Herstal, wed Pepijn de alleenheerser over 't gehele Fraankiese Riek.

===De vrogge Karolingen: van Karel Martel töt Karel de Grote===

Pepijn van Herstal störf in 714 waorna zien zesse jaor old're kleinzeune, Theudoald, de ni'je Hofmeier wed. De post die waar ecreëerd umme 't Riek te besturen waar now zo machtig ewödden dat 't zulf ok deur jöngeren kon wödden earfd hoewel zi'jzulf nog nie iens volwassen waoren. Pepijns buutenechtlekke zeune, Karel Martel, accepteren dit echter nie en wed in Austrasië töt Hofmeier uut-ereupen. De legers van Theudoald en Karel bevuchen mekare tiedens de nu uut-ebreuken Fraankiese Burgereurlog (715-718) die Karel wös te winnen en maken zo de weg vri'j veur de dynastie der Karolingers, die de titel Keuning der Fraanken van de Merovingen zollen overnem. De völgende decennia stunden in 't tèken van eurlog: de Karolingers proberen de verleuren gebieden trugge te vereuveren en de anvallen van de Arabieren of te slao. Be'jde doelstellingen wedden ehaold. Zo wedden de Arabieren verslaogen deur Karel Martel bi'j de Slag bi'j Poitiers in 732 en wedden Thüringen, Alemannië en Beieren weer toe-evoegd aan 't riek in 744. De Fraanken naomen ok bezit van de Balearen in 754 en vereuverden Septimanië op de Arabieren in 759. Aquitanië wed pas in 768 hereuverd. 'n Alliansie met de Paus leidden töt twi'je succesvölle campagnes tègen de Longobarden in 754 en 756. Teg'liekertied wössen de Karolingers hun positie in 't Fraankiese keuninkriek te verstarken en Pepijn de Korte onttronen de leste Merovische keuning in 751 en löt zichzulf töt keuning kiezen. De tied van de Karolingers was nuw defenetief an-ebreuken.

Pepijn de Korte störf in 768 en löt 't starkse keuninkriek van West-Europa nao an zien twi'j zeuns, Karel de Grote en Karloman. Karloman störf echter al in 771 waordeur 't gehele riek in de haanden van Karel de Grote kwam. Toen de Longobarden de Paus opni'j bedriegden, besleut Karel de Grote um Italië binnen te vallen en zichzulf töt Keuning der Longobarden te kronen in 774. 't Langobardische hertogdom Benevento in Zuud-Italië erkende Karel de Grote echter maor veur körte periodes as keuning. In cöntrast met de snelle vereuveringen in Italië staot de langdurege en bloedige Sakseneurlogen die van 772 töt 804 zollen duren. Umme 't verzet van de Saksen te brekken, löt Karel de Grote duuzenden ofslachen en deur 't gebied te herbevolken met Fraanken en Slaoven wös e uuteindelek 't gebied onder zien macht te kriegen. Beieren, wat altied naor onofhaankelekheid had estreefd, wed in 788 deur de Fraanken annexeerd nao 'n mislukte poging umme zich of te scheiden met hulp van de Longobarden en Avaren. Het riek van de Avaren, met 't machtscentrum in Hongarije wed verpletterd tussen 791 en 796 waormet de Slaoviese gebieden in Centraol-Europa onder Karel de Grote kwam te staon. Oost-Frieslasnd wed vereuverd in 784-785 en Bretagne erkende de Fraankiese macht in 799. De gevechen tègen de Arabieren waoren echter minder succesvol: hoewel Karel de Grote zien invluud wös uut te breijden töt an de reviere de Ebro in 812, vereuverden de Arabieren op hun beurte de Balearen in 798.

De vereuverde gebieden van Karel de Grote waoren zo giganties dat 't volk miende dat hi'j het West-Romiense Riek in ere had hersteld. Wat zol leijden töt de kreuning van Karel de Grote töt Keizer deur de Paus in 800. Maor de Fraankiese tradisie umme 't riek op te dèlen tussen de zeuns van de keuning maken dat 't Fraankiese Riek maor veur èven waar verenegd. Het riek wed in staand gehollen deur lucretieve eurlogen en plundertochen in naobi'j elègen laanden. Maor now 't riek zo waar uut-ebreijd dat 't bi'jna alle rieke gebieden van West-Europa umvatte, waoren de veuruutzichen op ni'je lucretieve plunderingen drasties of-enummen. En daordeur nam de loyaliteit van de aodel ok drasties of. Nao de dood van Karel de Grote in 814 zol 't riek dan ok instörten in verschillende keuninkriekies die op hun beurte weer waoren verdeeld in feodaole staoties.
{{Dialekt|sdz}}
