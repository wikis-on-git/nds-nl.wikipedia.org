[[Bestaand:Frankish Empire 481 to 814-de nl.svg|right|thumb|400px|Kaort van 't Fraankiese Riek]]
't Frankische riek  (Latiens: ''Regnum Francorum'', (Keuninkriek der Franken); later ''Imperium Francorum'', (Keizerriek der Franken) war 't gebied det tussen de 3e en 10e eeuwe deur de Franken bestuurd werd en wölke snelle uutgreuien töt 'n grootmacht.

't Frankische riek har nao de val van 't [[Romeinse Riek|Romeinse Riek]] et roer oaver-eneumen van de Romeinen en beheersen daordeur 'n groot diel van Europa. Et keuninkriek werd onderverdield in meerdere subkeuninkrieken, iets wat de politiek nog eeuwen zollen beheersen. De verdieling van 't ienorme riek nao de dood van de heerser waoren echter nog ingriepender en de resultaoten bint töt de dag van vandage te zien. 
Merowingers en Karolingers volgden mekare op in 't keuningsskap

Ok war 't Frankische riek vrantwoordlijk veur et verspreiden van 't Katholieke geleuf in heel Europa.

Et heugtepunt van 't riek war onder Karel de Grote, begun van de 9e eeuwe. Zien arfenis veul uutiene, waordeur ienerzieds et Frankenriek ontstund, wat wie now kent as 't hudige [[Frankriek]], en 't [[Heilige Roomse Riek]], ok wel bekend as 't hudige [[Duutslaand]].

===Overname van 't Romeinse Riek===
In zien oorspronk waoren de [[Franken]] een verzaomeling van [[Germanen|Germaonse]] stammen. Zie harren hun gebied in 't noorden en oossen van de Nederrijn. 

Vanof 257 begunnen zie et Romeins grondgebied binnen te vallen. De Franken waoren lange nie de ienigste stamme dee 't Romeins gezog ondermijnden en 't Romeinse Riek har dan ok de grootsen meuite umme ze terugge te dringen. Zölfs de zeeën waoren nie veilig vanwegen de piraoterieje van de Franken. Mar de Franken waoren ok 'n veurdiel veur Rome want ze waoren gebruukbaar as huursoldaoten tegen aandre stammen. In 358 kregen de Franken dan ok toestemming van de Keizer Julianis um zich as [[foederati]] (bondgeneuten) op Romeins gebied in de Scheldevallieje en tussen de grote revieren te vestigen, met name in Toxandrië.

Tussen 300 en 400 werden d'r al neud-edwungen groten antallen Germaonen onder de numer van ''foederati'' de greensstreken toe-elaoten. In 355 werd an de Franken al vestiging in dielen van zudelijk Nederlaand en Vlaonderen toe-estoane op veurweerde det zie mit zollen hölpen de greense te verdedigen, wat ze veur 'n diel ok deuden. Geliedelijk an werd de invluud van de Romeinse 'bondgeneuten' in 't leger groter. Naos 't leveren van stieds meer Germaonse troepen an 't Romeinse leger greuien tegelieke ok 't antal offecieren van 'barbaorse' ofkömst an. Bie de ´foederatie´ verdragen muchten de Germaonen dikwijls onder hun egen keunings dienen. Dizze Germaonse 'offecieren' benutten hun inlieving in 't Romeinse leger um snelle 'heugerop' te kom. Nao 'n paor generaties bestund 't Romeinse leger veur 'n groot diel uut Germaonen en war de legertop zölfs grotendiels Germaons.

De staotus as foederati gaven de anwezigheid van de Franken 'n legetiem tintie, mar in warklijkheid harren de Romienen weinig te zeggen oaver waor de Franken zich wollen vestigen. De Franken namen de vrieheid umme de kregen toestemming iets rumer te interpreteren en bezetten al snelle de hele previnsie ''Germanie Inferior'' ('t hele hudige Nederlaand beneden de revieren, België en 't hudige Rijnlaand), waorbie de Romeinse en romantiseerde bewoners op de vlucht göngen of werden onderwurpen an de nieje Frankische elite. Hun machtscentrum vestigen ze in de stad Doornik. Hun expansie richten zich vervolgs varder op 't nog stieds welvaorende gebied in 't zuden, en zo vereuveren de Merovingische keunings geliedelijk an Gallië töt an de Seine.

===De Merovings (447–751)===

Met 't bestijgen van de Frankische troone deur [[Merovech]] en 447 begunne wie met de Merovingische dynastie den 't Frankische Riek töt 751 zollen regeren. Et duren wel nog töt 482, et jaor waorin de berumde keunink Clovis de Frankiche troone bestegen, det alle Franken onder iene leider verenigd waoren. Hie wös zien tegenstaanders te verslaon en wön daormet de allenheerschappieje. Tien jaor nao 't ofzetten van Romulus Augustulus as leste Romeinse keizer in West-Europa verslöt Clovis in 486 de 'Romeinse generaole' Syagrius (egelijk 'n plaastelijke kriegsheere) bie Lutetia, 't hudige Paries, zodet de res van Gallië in zien haanden veul. Paries is sinds Clovis ok 't bestuurlijke centrum van 't Frankriek.

Onder invluud van zien Bourgondiese gemalin Clothilde bekeren Clovis zich töt 't Christendom. Clovis’ besluut um te kiezen veur de Katholieke Karke in plaas van 't [[Arianisme]], zo as de mieste Germaonse stammen har edaon, was van groots belang. Hierdeur konnen e rekenen op de steun van de Gallo-Romeinse Aodel de en Katholieke Karke tegen de ‘heidense’ Arianen; de christelijke variant die de mieste aandere Germaonse stammen anhöng.

De veroveringen van 't gebied der Alemannen war zo goed as compleet tegen 502, en hierbie nemp echter enkele bescharmde gebieden deur de Ostrogoten een uutzunderink. Hiernao werd Bretagne töt aovergaove edwungen. De leste veroverink van Clovis war Aquitanië det e innam van de Visigoten in 507. Allinnig de tussenkomst van de Ostrogoten weerheulden de Franken d'rvan um 't gehele Visigotische keuninkriek te veroveren. De campagne resulteren in 't Romeins consulschop van 't Oost-Romeinse Riek veur Clovis wat de claim det 't Frankisch Riek de opvolger was van 't West-Romeinse Riek 'n groteren geleufweerdigheid gaven.

Naodet Clovis in 511 uut de tied kom, werd 't riek nao volging van de Salische Wet onder zien (vier) zeuns verdield. Dit war 'n proces wat de kommende eeuwen nog völle vaker zol veurkom, waordeur 't Frankische Riek mar tiedens körte periodes war verenigd onder iene heerser. Et gevolg van dizze verdieling brach nie allinnig met zich met det ze nie allinnig met hun vieaanden vöchten, mar ok met mekare. Mar men kenden ok periodes det 'r vrede war, um te numen de periode tussen 531-537, toen 't Frankische riek weer groten gebieden wös te veroveren. 

Mar, deur det stieds mar weer verdielen van 't riek waoren d'r in feite drie verskillende Frankische keuninkrieken ontstaone: Neustrië in 't westen, Austrasië in 't oossen en Bourgondië in 't zuden.
Randgebieden as Bretagne, Aquitanië, Alemannië, Thüringe en Beieren probeerden vake hun onofhaankelijkheid terugge te kriegen en de asmar deurgaonde burgeroorlog tussen de Merovings gaven hen daor dan ok meerdere meugelijkheiden veur.

De Merovingische keuninks voerden en bulte an oorlogen (vake juuste onderlinge burgeroorlogen tussen Merovingische familieleden um de heerschoppieje oaver 't hele Frankische riek) en völle van dee keuninks störven op 't slagveld of ok dikwijls bie 'n moordanslag van concurrenten, dit deuden zie vake veur det de betreffende keunink een opvolger (zeune) harren ekregen of aanders war die opvolger vake nog 'n kiend det nog nie zölfstaandig konnen regeren. Zie verleuren daordeur nie allinnig laand mar ok macht. De post van Hofmeier of Major Domus werd creëerd umme et keuninkriek te regeren tötdet de keuninks volwassen waoren, mar umdet et 'n post war dee permanent bleef en zölfs arfelijk werd waoren de Hofmeiers op 'n duur egelijk degienen die de echte macht harren oaver 't Frankische Riek, zölfs wenneer de keuninks volwassen waoren ewörden. Nao de Slag bie Tertry tussen de Hofmeiers van Neustrië en Bourgondië tegen die van Austrasië, [[Pepijn van Herstal]], werd Pepijn de allinheerser oaver 't gehele Frankische Riek.

===De vrogge Karolingen: van Karel Martel töt Karel de Grote===

Nao det Pepijn van Herstal in 714 störven werd zien klenzeune, Theudaold, de nieje Hofmeier. (Dizze post dee war creeërd umme et Riek te besturen war ondertussen zo machtig ewörden det d'r zölfs ok deur jongeren konnen wödden arfd, maak gien donder of zi'j volwassen waoren onie.) Pepijns butenechtelijke zeune, Karel Martel, was 't hier nie met iens en werd in Austrasië töt Hofmeier uut-ereupen. De legers van Theudoald en Karel bevöchten mekare tiedens de now uut-ebreuken Frankische Burgeroorlog (715-718) wölken Karel wössen te winnen en maken zo de weg vrie veur de dynastie der Karolingers, dee de titel Keunink der Franken van de Merovings aovernemmen zollen. 

De volngde decennia stund in 't tèken van oorlog: de Karolingers proberen de verleuren gebieden trugge te veroveren en de anvallen van de Arabieren of te slaon. Beide doelstellingen wedden ehaald. Zo wedden de [[Arabieren]] verslaong deur [[Karel Martel]] bi'j de [[Slag bi'j Poitiers]] in [[732]] en wedden Thüringen, Alemannië en Beieren weer toe-evoegd aan 't riek in 744. De Fraanken namen ok bezit van de [[Balearen]] in [[754]] en veroverden [[Septimanië]] op de Arabieren in [[759]]. Aquitanië wed pas in 768 heroverd. 'n Alliansie met de Paus leidden töt twi'j succesvolle campagnes tèèng de Longobarden in 754 en 756. Tegeliekertied wössen de [[Karolingers]] hun positie in 't Fraankische keuninkriek te verstarken en Pepijn de Korte onttronen de leste Merovische keuning in 751 en löt zichzulf töt keuning kiezen. De tied van de Karolingers was now defenetief an-ebreuken.

[[Pepijn de Korte]] störf in 768 en löt 't starkse keuninkriek van West-Europa nao an zien twi'j zeuns, Karel de Grote en Karloman. Karloman störf echter al in 771 waordeur 't gehele riek in de haanden van Karel de Grote kwam. Toen de Longobarden de Paus opni'j bedreigden, besleut Karel de Grote umme Italië binnen te vallen en zichzelf töt Keuning der Longobarden te kronen in 774. 't Langobardische hertogdom Benevento in Zuud-Italië erkende Karel de Grote echter maor veur körte periodes as keuning. In contrast met de snelle veroveringen in Italië stiet de langdurige en bloedige [[Saksenoorlogen|Saksenoorloong]] die van 772 töt 804 zollen duren. Um 't verzet van de Saksen te brekken, löt Karel de Grote duuzenden ofslachten en deur 't gebied te herbevolken met Fraanken en Slaoven wös e uutendelijk 't gebied onder zien macht te krieng. Beieren, wat altied naor onofhaankelijkheid had estreefd, wed in 788 deur de Fraanken annexeerd nao 'n mislukte poging um zich of te scheiden met hulp van de Longobarden en Avaren. Het riek van de Avaren, met 't machtscentrum in Hongarije wed verpletterd tussen 791 en 796 waormet de Slaoviese gebieden in Centraol-Europa onder Karel de Grote kwamen te staon. Oost-Frieslasnd wed veroverd in 784-785 en Bretagne erkende de Fraankiese macht in 799. De gevechten tèèng de Arabieren waren echter minder succesvol: hoewel Karel de Grote zien invloed wös uut te breiden töt an de reviere de Ebro in 812, veroverden de Arabieren op hun beurte de Balearen in 798.

De veroverde gebieden van [[Karel de Grote]] waren zo gigantisch det 't volk miende det hi'j het [[West-Romiense Riek]] in ere had hersteld. Wat zol leiden töt de kroning van Karel de Grote töt Keizer deur de [[Paus]] in 800. Maar de Fraankische tradisie um 't riek op te dèlen tussen de zeuns van de keuning maken det 't Fraankische Riek maor veur èèm waar verenigd. Het riek wed in staand eholden deur lucretieve oorloong en plundertochten in naobi'j elèèng laanden. Maar now 't riek zo waar uut-ebreid det 't bijna alle rieke gebieden van [[West-Europa]] umvatte, waren de veuruutzichten op ni'je lucretieve plunderingen drasties of-enummen. En daordeur nam de loyaliteit van de aodel ok drastisch of. Nao de dood van Karel de Grote in 814 zol 't riek dan ok instörten in verschillende keuninkriekies die op hun beurte weer waren verdeeld in feodale staoties.

===De latere Karolingen===
---
{{Dialekt|sdz}}
[[Kategorie:Franken]]
[[Kategorie:Geschiedenis]]

[[af:Frankiese Ryk]]
[[als:Fränkisches Reich]]
[[ar:إمبراطورية الفرنجة]]
[[arz:فرانكيا]]
[[az:Frank dövləti]]
[[bg:Франкска империя]]
[[br:Rouantelezhioù ar Franked]]
[[ca:Regne Franc]]
[[cs:Franská říše]]
[[da:Frankerriget]]
[[de:Fränkisches Reich]]
[[dsb:Frankojske mócnarstwo]]
[[en:Francia]]
[[eo:Franka imperio]]
[[es:Francia en época merovingia]]
[[et:Frangi riik]]
[[fi:Frankkien valtakunta]]
[[fr:Royaumes francs]]
[[fy:Frankyske Ryk]]
[[gl:Reino franco]]
[[hr:Franačka]]
[[hu:Frank Birodalom]]
[[id:Kerajaan Franka]]
[[is:Frankaveldi]]
[[it:Regno franco]]
[[ja:フランク王国]]
[[ka:ფრანკთა იმპერია]]
[[kk:Франк мемлекеті]]
[[ko:프랑크 왕국]]
[[la:Regnum Francorum]]
[[lt:Frankų imperija]]
[[mk:Империја на Франките]]
[[nl:Frankische Rijk]]
[[no:Frankerriket]]
[[pl:Państwo frankijskie]]
[[ro:Francia]]
[[ru:Франкское государство]]
[[sh:Franačka]]
[[sk:Franská ríša]]
[[sl:Frankovsko cesarstvo]]
[[sr:Франачка]]
[[sv:Frankerriket]]
[[th:ราชอาณาจักรแฟรงก์]]
[[uk:Франкське королівство]]
[[vi:Francia]]
[[vls:Frankisch Ryk]]
[[zh:法兰克王国]]
