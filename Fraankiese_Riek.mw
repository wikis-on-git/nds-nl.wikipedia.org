[[Bestaand:Frankish Empire 481 to 814-de nl.svg|right|thumb|400px|Kaort van 't Fraankiese Riek]]
't Frankise riek  (Latiens: ''Regnum Francorum'', (Keuninkriek der Franken); later ''Imperium Francorum'', (Keizerriek der Franken) war 't gebied det tussen de 3e en 10e eeuwe deur de Fraanken bestuurd werd en wölke snelle uutgreuien töt 'n grootmacht.

't Fraankiese riek har nao de val van 't [[Romeinse Riek|Romiense Riek]] et roer oaver-eneumen van de Romienen en beheersen daordeur 'n groot diel van Europa. Et keuninkriek werd onderverdield in meerdere subkeuninkrieken, iets wat de politiek nog eeuwen zollen beheersen. De verdieling van 't ienorme riek nao de dood van de heerser waoren echter nog ingriepender en de resultaoten bint töt de dag van vandage te zien. 
Merowingers en Karolingers volgden mekare op in 't keuningsskap

Ok war 't Fraankiese riek vrantwoordlik veur et verspreiden van 't Katholieke geleuf in heel Europa.

Et heugtepunt van 't riek war onder Karel de Grote, begun van de 9e eeuwe. Zien arfenis veul uutiene, waordeur ienerzieds et Frankenriek ontstund, wat wie now kent as 't hudige [[Frankriek]], en 't [[Heilige Roomse Riek]], ok wel bekend as 't hudige [[Duutslaand]].

===Overname van 't Romeinse Riek===
In zien oorspronk waoren de [[Franken]] een verzaomling van [[Germanen|Germaonse]] stammen. Zie harren hun gebied in 't noorden en oossen van de Nederrien. 

Vanof 257 begunnen zie et Romiens grondgebied binnen te vallen. De Fraanken waoren lange nie de ienigste stamme dee 't Romeins gezog ondermijnden en 't Romiense Riek har dan ok de grootsen meuite umme ze terugge te dringen. Zölfs de zeeën waoren nie veilig vanwegen de piraoterieje van de Fraanken. Mar de Fraanken waoren ok 'n veurdiel veur Rome want ze waoren gebruukbaar as huursoldaoten tegen aandre stammen. In 358 kregen de Fraanken dan ok toestemming van de Keizer Julianis umme zich as [[foederati]] (bondgeneuten) op Romiens gebied in de Scheldevallieje en tussen de grote revieren te vestigen, met name in Toxandrië.

Tussen 300 en 400 werden d'r al neud-edwungen groten antallen Germaonen onder de numer van ''foederati'' de greensstreken toe-elaoten. In 355 werd an de Fraanken al vestiging in dielen van zuudlik Nederlaand en Vlaonderen toe-estoane op veurweerde det zie mit zollen hölpen de greense te verdedigen, wat ze veur 'n diel ok deuden. Geliedlik an werd de invluud van de Romeinse 'bondgeneuten' in 't leger groter. Naos 't leveren van stieds meer Germaonse troepen an 't Romiense leger greuien tegelieke ok 't antal offecieren van 'barbaorse' ofkömst an. Bie de ´foederatie´ verdragen muchen de Germaonen dikwijls onder hun egen keunings dienen. Dizze Germaonse 'offecieren' benutten hun inlieving in 't Romiense leger umme snelle 'heugerop' te kommen. Nao 'n paor generaties bestund 't Romeinse leger veur 'n groot diel uut Germaonen en war de legertop zölfs grotendiels Germaons.

De staotus as foederati gaven de anwezigheid van de Fraanken 'n legetiem tintie, mar in warklikheid harren de Romienen weinig te zeggen oaver waor de Fraanken zich wollen vestigen. De Franken namen de vrieheid umme de kregen toestemming iets rumer te interpreteren en bezetten al snelle de hele previnsie ''Germanie Inferior'' ('t hele huudige Nederlaand beneden de revieren, België en 't hudige Rijnlaand), waorbie de Romiense en romantiseerde bewoners op de vlucht göngen of werden onderwurpen an de nieje Fraankiese elite. Hun machtscentrum vestigen ze in de stad Doornik. Hun expansie richten zich vervolgs varder op 't nog stieds welvaorende gebied in 't zuden, en zo vereuveren de Merovingiese keuningen geliedlik an Gallië töt an de Seine.

===De Merovingen (447–751)===

Met 't bestijng van de Fraankiese troone deur [[Merovech]] in [[447]] begunt de [[Merovingiese dynastie]] die 't Fraankiese Riek töt 751 zol regeren. Het duren echter nog töt 482, 't jaor waorin de beruumde keuning [[Clovis]] de Fraankiese troone besteug, det alle Fraanken onder iene leider verenegd waren. Hi'j wös zien Fraankiese tèèngstaand'rs te verslaon en wön daormet de alleenheerschappi'je. Tien jaor nao 't ofzetten van [[Romulus Augustulus]] as leste Romiense keizer in West-Europa verslöt Clovis in 486 de 'Romiense generaole' [[Syagrius]] (eigelek 'n plaoselekke kriegsheere) bij [[Lutetia]], 't huudege [[Paries]], zodet de rest van Gallië in zien haanden vul. Dit gedeelte van 't riek wödt [[Neustrië]] ('t ni'je laand) enuumd en 't olde, oorsprunkelekke gebied in de Nederlaanden en an de [[Rijn]] [[Austrasië]] ('t oostelekke laand). Clovis brach zien hofholding over naor Lutetia (Paries) en 't hele gebied van Gallië arft uutendelek de name "Francië" van hun ni'je heersers. Paries is sinds Clovis ok 't bestuurlekke centrum van Fraankriek.

De veroveringen van Clovis bint echter verre van veurbi'j as hi'j rönd 496 de [[Alemannen (volk)|Alemannen]] verslöt. Hiermet veroverden de Fraanken gebieden die Rome nooit in haanden wös te krieng. Onder invluud van zien Bourgondiese gemalin [[Clothilde]] bekeren Clovis zich töt 't [[Christendom]]. Clovis’ besluut um te kiezen veur de [[Katholieke Karke]] in plaos van 't [[Arianisme]], zo as de mieste Germaonse stammen had edaon, was van groot b'lang. Hierdeur kon e rèkenen op de steun van de Gallo-Romiense aodel en de Katholieke Karke tèèng de ‘heidense’ Arianen; de christelekke variant die de mieste aand're Germaonse stammen anhung.

Tèèng 502 waar de verovering van al 't gebied van de Alemannen zo goed as compleet, met enkele gebieden die bescharmd wed deur de [[Ostrogoten]] as uutzöndering. Eerder was [[Bretagne]] al töt overgave edwung hoewel 't 'n rèdelekke autonomie behöld. De leste verovering van Clovis waar [[Aquitanië]] det e innam van de [[Visigoten]] in [[507]]. Allene de tussenköms van de [[Ostrogoten]] weerheuld de Fraanken d'rvan um 't gehele Visigotiese keuninkriek te veroveren. De campagne resulteren in 't Romiens consulschop van 't Oost-Romiense Riek veur Clovis wat de claim det 't Fraankies Riek de opvölger was van 't West-Romiense Riek 'n groteren geleufweerdigheid gaf.

Toen Clovis in 511 starm wed 't riek völgs de [[Saliese Wet]] onder zien vier zeuns verdeeld: [[Theuderic I]] van Austrasië in Reims, [[Childebert I]] in Parijs, [[Chlodomer]] in [[Orléans]] en [[Chlotharius I]] in [[Soissons]]. Dit waar 'n proces det de kommende eeuwen nog vaker zol veurköm waordeur 't Fraankiese Riek slechts tiedens körte periodes waar verenegd onder iene heerser. De consequentie van 't constant opdèlen van 't riek waar det de Merovingen nie allene tèèng hun vi'jaanden vöchen maar ok tèèng mekare. Dit met uutzöndering van de periode 531-537 toen 't Fraankiese Riek weer grote gebieden wös te veroveren. 't [[Thuriese keuninkriek]] waar verwoest en 'n gedeelte wed veroverd. 't [[Bourgondiese keuninkriek]] wed tussen 532 en 534 veroverd en terwöl de Oost-Romiense Keizer tèèng de Ostrogoten vöch, wed die edwung' um de over-eblèèm gebieden van de Alemannen op te gèèm en Provence of te staon an de Fraanken in ruul veur hun neutraliteit. Tegeliekertied wed Beieren edwung um de Fraanken as heersers te erkennen en wed de controle over Aquitanië verstarkt.

Echter, deur 't constant verdelen van 't riek waren d'r in feite drie verschillende Fraankiese keuninkrieken, Neustrië in 't westen, Austrasië in 't oossen en Bourgondië in 't zuuden. Raandgebieden as Bretagne, Aquitanië, Alemannië, Thüringe en [[Beieren]] proberen vake hun onofhaankelekheid trugge te krieng en de constante [[burgeroorlog]]en tussen de Merovingen gaam hen daor ok meerdere mogelekheden veur. De Thuringers wed onofhaankelek nao de dood van Dagobert I in 639. Aquitanië weigerde de heerschoppi'je van de Merovingen te erkennen nao de moord op Childeric II in 675 en de autonome regio’s van Bretagne en Beieren wös zichzulf van de Fraanken te bevri'jden an 't ende van de zeumde eeuwe. Alemannië berijkte heur onofhaankelekheid in 709-712. De verovering' die in die tied wed behoold veulen in 't niet bi'j de gebieden die van 't riek wegveulen. Een paar kleine gebieden in de Alpen wed veroverd op de Longobarden in 575 en West-Frieslaand wed in 689 onder de vuute elopen, maar net as aand're raandgebieden beheuld Frieslaand 'n zeker vri'jheid.

De Merovische keuningen voerden vulle oorloo'ng (vake onderlinge burgeroorloo'ng tussen Merovingische familielèden um de heerschoppi'je over 't hele Frankiese riek) en vulle van die keuningen störm op 't slagveld of ok dikwijls bi'j 'n moordanslag van concurrenten veur de troone veurdet ze 'n opvölger (zeune) hadden veurt-ebrach of aanders waar die opvölger vake nog 'n kind det nog nie zulfstaandeg kon regeren. Zi'j verleuren daordeur nie allene laand maar ok macht. De post van Hofmeier of Major Domus wed gecreëerd um 't keuninkriek te regèren tötdet de keuningen volwassen waren, maar umdet 't 'n post waar die permanent bleuf en zulfs arfelek wed waren de Hofmeiers op den duur eigelek degènen die de echte macht hadden over 't Fraankiese Riek, zulfs wenneer de keuningen volwassen waren ewödden. Nao de [[Slag bi'j Tertry]] tussen de Hofmeiers van Neustrië en Bourgondië tèè'ng die van Austrasië, [[Pepijn van Herstal]], wed Pepijn de alleenheerser over 't gehele Fraankiese Riek.

===De vrogge Karolingen: van Karel Martel töt Karel de Grote===

Pepijn van Herstal störf in 714 waornao zien zesse jaor ooldere kleinzeune, [[Theudoald]], de ni'je Hofmeier wed. De post die waar ecreëerd um 't Riek te besturen waar now zo machtig ewödden det 't zelf ok deur jongeren kon wödden arfd hoewel zi'jzelf nog nie iens volwassen waren. Pepijns buutenechtelijke zeune, Karel Martel, accepteren dit echter nie en wed in Austrasië töt Hofmeier uut-ereupen. De legers van Theudoald en Karel bevöchen mekare tiedens de now uut-ebreuken [[Fraankische Burgeroorlog (715-718)]] die Karel wös te winnen en maken zo de weg vri'j veur de dynastie der Karolingers, die de titel Keuning der Fraanken van de Merovingen zollen overnem. De volngde decennia stund in 't tèken van oorlog: de Karolingers proberen de verleuren gebieden trugge te veroveren en de anvallen van de Arabieren of te slaon. Beide doelstellingen wedden ehaald. Zo wedden de [[Arabieren]] verslaong deur [[Karel Martel]] bi'j de [[Slag bi'j Poitiers]] in [[732]] en wedden Thüringen, Alemannië en Beieren weer toe-evoegd aan 't riek in 744. De Fraanken namen ok bezit van de [[Balearen]] in [[754]] en veroverden [[Septimanië]] op de Arabieren in [[759]]. Aquitanië wed pas in 768 heroverd. 'n Alliansie met de Paus leidden töt twi'j succesvolle campagnes tèèng de Longobarden in 754 en 756. Tegeliekertied wössen de [[Karolingers]] hun positie in 't Fraankische keuninkriek te verstarken en Pepijn de Korte onttronen de leste Merovische keuning in 751 en löt zichzulf töt keuning kiezen. De tied van de Karolingers was now defenetief an-ebreuken.

[[Pepijn de Korte]] störf in 768 en löt 't starkse keuninkriek van West-Europa nao an zien twi'j zeuns, Karel de Grote en Karloman. Karloman störf echter al in 771 waordeur 't gehele riek in de haanden van Karel de Grote kwam. Toen de Longobarden de Paus opni'j bedreigden, besleut Karel de Grote umme Italië binnen te vallen en zichzelf töt Keuning der Longobarden te kronen in 774. 't Langobardische hertogdom Benevento in Zuud-Italië erkende Karel de Grote echter maor veur körte periodes as keuning. In contrast met de snelle veroveringen in Italië stiet de langdurige en bloedige [[Saksenoorlogen|Saksenoorloong]] die van 772 töt 804 zollen duren. Um 't verzet van de Saksen te brekken, löt Karel de Grote duuzenden ofslachten en deur 't gebied te herbevolken met Fraanken en Slaoven wös e uutendelijk 't gebied onder zien macht te krieng. Beieren, wat altied naor onofhaankelijkheid had estreefd, wed in 788 deur de Fraanken annexeerd nao 'n mislukte poging um zich of te scheiden met hulp van de Longobarden en Avaren. Het riek van de Avaren, met 't machtscentrum in Hongarije wed verpletterd tussen 791 en 796 waormet de Slaoviese gebieden in Centraol-Europa onder Karel de Grote kwamen te staon. Oost-Frieslasnd wed veroverd in 784-785 en Bretagne erkende de Fraankiese macht in 799. De gevechten tèèng de Arabieren waren echter minder succesvol: hoewel Karel de Grote zien invloed wös uut te breiden töt an de reviere de Ebro in 812, veroverden de Arabieren op hun beurte de Balearen in 798.

De veroverde gebieden van [[Karel de Grote]] waren zo gigantisch det 't volk miende det hi'j het [[West-Romiense Riek]] in ere had hersteld. Wat zol leiden töt de kroning van Karel de Grote töt Keizer deur de [[Paus]] in 800. Maar de Fraankische tradisie um 't riek op te dèlen tussen de zeuns van de keuning maken det 't Fraankische Riek maor veur èèm waar verenigd. Het riek wed in staand eholden deur lucretieve oorloong en plundertochten in naobi'j elèèng laanden. Maar now 't riek zo waar uut-ebreid det 't bijna alle rieke gebieden van [[West-Europa]] umvatte, waren de veuruutzichten op ni'je lucretieve plunderingen drasties of-enummen. En daordeur nam de loyaliteit van de aodel ok drastisch of. Nao de dood van Karel de Grote in 814 zol 't riek dan ok instörten in verschillende keuninkriekies die op hun beurte weer waren verdeeld in feodale staoties.

===De latere Karolingen===

Met uutzöndering van een succesvolle opstaand deur de Basken, anvallen van de [[Vikingen]] en Arabieren en Benevento det zich kon ontrekken aan de Frankische invloed, waar 't riek van Karel de Grote nog aorig intact töt 843. Ten zuuden van Beieren waar zelfs 't Slaoviese [[prinsendom van Karinthië]] veroverd in [[828]]. Karel de Grote had nao zien dood 't riek onder zien zeuns wollen verdèlen maor bi'j zien dood in 814 lèèmde d'r nog maor iene, Lodewijk de Vrome. Lodewijk de Vrome arfde het hele riek met uutzöndering van Italië det deur zien neef Bernhard wed regeerd, maor Lodewijk wös 'm in 818 te versloan. In teengstelling töt zien va wol Lodewijk de Vrome de ienheid van 't Fraankische Riek bewaren, hi'j gaf zien jongere zeuns dan ok hun eing koninkrieken, op veurwaarde det zi'j hun ooldere breur Lotharius I erkenden as Keizer. Dizze vazalstaoten bestund uut Aquitainië (Pepijn) en Beieren (Lodewijk), beide op-erich in 817. Een darde keuninkriek, Zwaben, wed in 829 op-erich veur de jongse zeune Karel de Kale. Det de jongere breurs niets meer dan vazallen waren van hun ooldse breur waar een duudelijke breuk met de Frankische tradisie. Een burgeroorlog kon dan ook nie uutbliem toen Lodewijk de Vrome in 840 störf. De burgeroorlog resulteren in het [[Verdrag van Verdun]] waorin het Fraankische Riek in drie gedeeltes wed verdeeld. Lotharius kreeg 't Middenrijk en beheuld de Keizerlekke titel hoewel e zien gezag over zien breurs verleur. Pepijn waar in 838 estörm en zien zeune Pepijn II vöch tevergiefs um zien va's keuninkriek te beholden, hi'j wed in [[852]] verslaong.

{{Dialekt|sdz}}
[[Kategorie:Franken]]
[[Kategorie:Geschiedenis]]

[[af:Frankiese Ryk]]
[[als:Fränkisches Reich]]
[[ar:إمبراطورية الفرنجة]]
[[arz:فرانكيا]]
[[az:Frank dövləti]]
[[bg:Франкска империя]]
[[br:Rouantelezhioù ar Franked]]
[[ca:Regne Franc]]
[[cs:Franská říše]]
[[da:Frankerriget]]
[[de:Fränkisches Reich]]
[[dsb:Frankojske mócnarstwo]]
[[en:Francia]]
[[eo:Franka imperio]]
[[es:Francia en época merovingia]]
[[et:Frangi riik]]
[[fi:Frankkien valtakunta]]
[[fr:Royaumes francs]]
[[fy:Frankyske Ryk]]
[[gl:Reino franco]]
[[hr:Franačka]]
[[hu:Frank Birodalom]]
[[id:Kerajaan Franka]]
[[is:Frankaveldi]]
[[it:Regno franco]]
[[ja:フランク王国]]
[[ka:ფრანკთა იმპერია]]
[[kk:Франк мемлекеті]]
[[ko:프랑크 왕국]]
[[la:Regnum Francorum]]
[[lt:Frankų imperija]]
[[mk:Империја на Франките]]
[[nl:Frankische Rijk]]
[[no:Frankerriket]]
[[pl:Państwo frankijskie]]
[[ro:Francia]]
[[ru:Франкское государство]]
[[sh:Franačka]]
[[sk:Franská ríša]]
[[sl:Frankovsko cesarstvo]]
[[sr:Франачка]]
[[sv:Frankerriket]]
[[th:ราชอาณาจักรแฟรงก์]]
[[uk:Франкське королівство]]
[[vi:Francia]]
[[vls:Frankisch Ryk]]
[[zh:法兰克王国]]
