[[Bestaand:IndelingTweants.png|thumb|Sproakgebeed van t Oost-Tweants in doonkerblauw]]
'''Oost-Tweants''' is ne naam veur de variaanten van et [[Tweants]] dee sprökken wordt op et noord-oosten van de denkbeeldige lien [[Geestern]], [[Hengel (Oaveriessel)|Hengel]], [[Oaverdeenkel]]. Dizze indeling is maakt deur dialektkeundige [[Jo Daan]].

Et Oost-Tweants wördt in alle delen van Noord-Oost Tweante sprökken en kent ne gröttere eenheid wat oetsproak angeet, as bieveurbeeld et [[Tweants-Groafskops]]. Et wördt sprökken in de gemeentes [[Deenkellaand]], [[Tubbig]], [[Losker]], [[Boarn]], [[Eanske]], [[Oldnzel]] en et noordelike deel van de gemeente [[Hengel (Oaveriessel)|Hengel]].

==Kenmearkn==
De belangriekste kenmearken um te wetten da'j met Oost-Tweants te doon hebt, is et gebroek van "nich" in plaats van "neet". Veur verkleinweur hebt ze eankelt ''-ke'' (woaras et Tweants-Groafskops ok mangs ''tje'' hef). Wieders döt et Oost-Tweants met "veur" en "deur" woaras Tweants-Groafskops "vuur" en "duur" hef, en aandersum. In voltooide deelweur onderskeid zik et Oost-Tweants van Tweants-Groafskops deur et oontbrekken van een veurplaksel: woaras Tweants-Groafskops zeg: "ik bin egoan" hef et Oost-Tweants "ik bin goan".

Groot verskil met Tweants-Groafskops is dat Oost-Tweants, in teggenstelling töt Tweants-Groafskops, wal metdoan hef met de [[e-apokope]]. Dat was een proces woarin as de end -e (schwa) in zelfstaandige naamweur, warkweur en meervolden ofsleet. Doardeur döt et Oost-Tweants wat körter an as Tweants-Groafskops. Lange, lösse lettergrepen komt hoast nich veur. Et getal 7 klinkt in West-Twente as ''zeuven'', in Oost-Tweants as ''zövven'' ("''zöm"'').

Et meervold van ''hoes'' en ''pot'' wör doarum in Oost-Tweants ''huuz'' en ''pöt'', in stea van Tweants-Groafskops ''huuze'' en ''pötte''. 


Dit kö'j better zeen met een veurbeeld:

'''Tweants-Groafskops''' ([[Wierden]]):
:Buurt den tegel met det pötjen eaven oaver de mure heen, dan köant der de veugel better bie.

'''Oost-Tweants''' ([[Tubbig]])
:Beurt den teggel met dat pötke evven owwer de muur hen, dan könt der de vöggel better bie.

[[Kategorie:Tweants artikel]]
[[Kategorie:Tweants|*]]
