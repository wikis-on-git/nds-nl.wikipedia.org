'''Snooker''' is nen tåfelsport wårby as y med nen stoatstok klöärige bälle up nen bepålden volgorder in gaeter in nen tåfel müt stoaten. Den oorsprung ligt by officyrs van et [[Groot-Brittannië|britske]] leyger dee in [[India]] leygerd warren in de tweyde hälvte van de [[19e eeuw|19. eywe]].

Et wördt spöäld up nen rechthokigen tåfel med upstånde rände. Up et spöäldek ligt een gröön kleyd, et ''dook''. Up alle höke en up et midden van de lange syden is een gat (nen ''pot'') in de sydkanten. Med nen ''köy'', nen taps toloupenden stok, stoatet spöälers teagen nen witten bal, wårmed as se 21 klöärde bälle müt antikken üm dee in de gaeter te spöälen (te ''potten''). Yderen klöär hevt ne püntenwaerde. Den spöäler med de meyste pünten nådat alle bälle vordespöäld sint, hevt ne partye wünnen.

Spöälers müt eyrst nen rouden bal (van 1 pünt) potten en magt dan pas ne andere klöär proberen. As et lükket üm nå den rouden ouk nen anderen klöär te potten, wordt de klöärde bälle weader terügge legd up öäre vaste steade up et dook.

Snooker untstünd do as in [[1884]] Sir [[Neville Francis Fitzgerald Chamberlain]], nen leygerofficyr stationeerd in [[Ooty]], [[Tamil Nadu]], de regels van [[piramidepool]] en [[black pool]] by mekander voogden. Et woord ''snooker'' was lange tyd een woord voor nye rekruten of unervaren militäär personeel. Et spel kreag voordan meyr bekendheid in et [[Vereanigd Keuninkriek|Vereanigd Köäninkryk]] en in [[1919]] wör de Billiards Association and Control Club sticht. Et spel wördt rechtevoord besteerd döär de [[World Professional Billiards and Snooker Association]] (WPBSA).

Et [[Wearldkampioonskap Snooker]] wördt seyd [[1927]] organiseerd. [[Joe Davis]], een belangryk man by de eyrste verspreiding van de sport, wör 15 mål achter mekander kampioon, tüsken 1927 en 1946. De 'moderne tyd' begün in [[1969]] do as den britsken ümmeroup [[BBC]] der een televisyprogramma an wydden en in [[1978]] de wearldkampioonskappen filmden. Andere belangryke figuren vöär de bekendheid van et spel warren [[Ray Reardon]] in de jåren '70, [[Steve Davis]] in de jåren '80 en [[Stephen Hendry]] in de jåren '90. See wünnen allemål ses of meyr kampioonskappen. Seyt 2000 hevt [[Ronnie O'Sullivan]] de meyste kampioonskappen up naam. Topspöälers gåt rechtevoord regelmåtig de wearld rund üm vöär miljonen an prysengeld te spöälen in de [[World Snooker Tour]].

[[Kategorie: Tweants artikel]]
[[Kategorie: Sport]]

[[en:snooker]]
