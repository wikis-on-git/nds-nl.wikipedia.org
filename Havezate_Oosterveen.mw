'''Havezate Oosterveen''' was een [[havezate]], oftewal verstarkt huus, an 't Oosterveen, een weg in 't [[Oaveriessel|Aoveriesselse]] dörp [[Ni'jlusen|Neilusen]]. 't Huus wördden tussen 1640 en 1646 dalezet in opdracht van [[Sweder van Haersolte]], [[drost]] van [[Sallaand]] (1582-1643), veur zien zeune Rutger.

==Bouw==
De ontginning van 't vene waor now Neilusen lig wördden in 1631 in de haand eneumen deur de [[Ni'jlusen#De_Luessener_Compagnie|Leusener Compagnie]]. De eerste boerderijen van de neie nederzetting stunden an 't Pad, zoas toen 't Oosterveen enuumd wördden. Krap tien jaor later wördden der al een begun emeuken mit de bouw van havezate Oosterveen. Mit-eigenaren dervan waren de femilies [[Ripperda]] en [[Roelinck]], mit-oprichters van de Leusener Compagnie. Ridderschop en Steden van Aoveriessel stemden dermit in um 't recht van havezate van [[Huus Dieze]] in Dalsen aover te heveln naor 't goed Oosterveen. Rutger van Haersolte was de neie havezate neudig um as edelman op 't plattelaand toegaank te kriegen töt peblieke ambten.

==Latere geschiedenis==
Rutger en zien vrouwe, Elisabeth Margaretha van Pallandt, hadden gien kiender. In 1663 schunken ze havezate Oosterveen as hielijkskedogien an heur neve [[Van Pallandt|Elbert Anthony van Pallandt]] en heur nichte [[Van Haersolte|Johanna van Haersolte]]. Elbert leut hum daornao heer van Oosterveen, Eerde en Egede numen. Ok zij kwamen zunder naozaoten uut de tied. In 1759 leut August Leopold van Pallandt 't recht van havezate verplaatsen van 't Oosterveen naor 't Hoijers of Nijenhuus in [[Junne]]. Huus Oosterveen had sindsdien niet langer de status van havezate.

't Huus raakte daornao in verval. De grond wördden verkocht en kwaamp uuteindelijk in bezit van de femilie [[Van Marle]]. In 1862 wördden 't huus ofebreuken. Op de plekke dervan stiet vandage de dag een woonboerderije.

==Beschrieving==
Havezate Oosterveen was een stienen huus mit veertien ramen en twee schösstienen. Der was een fikse [[tune|hof]] bij, en der lag een grachte umhenne. In 1680 wördden der an de veurkaante nog een baovenverdieping bijedaone, die 'de toren' enuumd wördden.

Een schaalmodel van de havezate kuj op Neilusen bekieken in [[Museum Palthehof]]. Dizze maquette is ebaseerd op beschrievings, umdet der gien ofbielding van 't huus bekend was. In 2015 vund Neilusenaar René Fokkert in de arfgoedcollectie van de Rotterdamse gemientebieb asnog een ofbielding van havezate Oosterveen. 't Is een pentiekening van rond 1725 deur de Amsterdamse tiekender [[Jacobus Stellingwerff]], mit as onderschrift: 'Oosterveen bij de Ommerschans'.

==Bronnen==
*[https://www.canonvannederland.nl/nl/overijssel/salland/nieuwleusen/oosterveen Canon van Nieuwleusen - 'Havezate Oosterveen. Een voornaam landhuis']
*[https://dnavandalfsen.nl/bezienswaardigheden/havezate-oosterveen DNA van Dalfsen: Havezate Oosterveen] (hier ziej de ienige historische ofbielding die der bekend is van havezate Oosterveen)
*[https://www.oudommen.nl/unieke-tekening-havezate-oosterveen-ontdekt/ Oud Ommen: Unieke tekening havezate Oosterveen ontdekt] (23 febrewaori 2016)

{{Dia|Dit artikel is eschreven in 't [[Zuudwest-Drèents]].}}

[[Kategorie:Drèents artikel]]
[[Kategorie:Havezate|Oosterveen]]
[[Kategorie:Neilusen]]
