[[Bestaand: Google Maps Icon.png|thumb|right|200px|Et beeldmoark van Google Maps]]
'''Google Maps''' is nen [[internet|online]] kaartendeenst vuur op den [[komputer]]. Den deenst is van [[Google Inc.]]. Et böd [[satelliet]]beelden, stroatkaarten, 360° panoramabeelden ([[Google Streetview]]), de leste verkeersinformasie ([[Google Traffic]]) en routeplanners vuur vootgängers, autoveurders, fietsers (mut nog etest worden) en et [[openboar vervoor]].

Google Maps vung an as een [[C++]] komputerprogramma. Et wör oontwörpen duur [[Lars Eilstrup Rasmussen|Lars]] en [[Jens Eilstrup Rasmussen]], van Where 2 Technologies. In [[oktober]] [[2004]] wör det bedrief oawerkocht duur Google, dee as der ne web-[[app]] van maakten. Google kochten der ook nog een bedrief bie wat vanoet de ruumte beelden van de earde maakten en een bedrief wat et verkeer verdan in de gaten heuld. Det deden ze allemoal bie mekoar en neumden et Google Maps, woermet as ze in [[februwoari]] [[2005]] de moarkt op gungen. De vuurkaante van den deenst gebrok [[JavaScript]], [[XML]] en [[Ajax (programmeertaal)|Ajax]]. Google Maps hef ne [[API]] woermet as kaarten ook op aandere websteas inbed worden köant. Doarbie köant bedriewen en organisasies in laanden oawer de hele wearld öare stea op de kaarte markeren. Met Google Map Maker köant leu zelf de kaarten verbetteren.

Met Google Maps' satellietblik kiekt gebroekers van böawenten op de wearld. De meeste beelden van steaden hebt hoge resolusie. Ze zeent nömmen vanoet een [[vleegtuug]] wat tusken 240 en 460 meter hoge vlög. De rest van de beelden keump van satellieten. De meeste satellietfoto's zeent neet mear as dree joar oold en wordt regelmoatig bie ewoarket. Google Maps gebrok ne benöadering van de [[Mercator]]-wiergawe, woerduur as de strekken um de wearldpolen neet precies eteund worden köant. 

In [[2013]] wör der een niej ontwoarp van de komputer-[[app]] vrie egewen, nöast de "klassieke" versie van vuur 2013. In [[2008]] wör Google Maps vuur mobiel vrie egewen. Doarmet köant leu [[navigasie|navigeren]] via [[GPS]]. In 2013 bleek at et den meest populearen app vuur [[smartphones]] was. Mear as 54% van alle leu oawer de hele wearld dee as een smartphone harren, hebt den app tenminsten eenmoal gebroekt.<ref>[http://www.businessinsider.com/google-smartphone-app-popularity-2013-9#infographic Business Insider - Google+ Smartphone App Popularity. Bekekken op 6 september 2013.]</ref>

Volgens Google har et bedrief in 2012 mear as 7100 leu in deenst um de wearld in kaarte te brengen.

[[Kategorie: Tweants artikel]]
[[Kategorie: Internet]]
[[Kategorie: Google]]
