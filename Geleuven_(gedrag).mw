'''Geleuven''' is 'n [[Psychologie|psychiese]] toestaand waorin 'n meanse onder bepaolde veurweerden 'n bepaolden bewering veur waor wil nemmen. [[Geleuf]] en geleuven bint tarms die op 'n bepaolde meniere wel met mekare te maken hebt, maa daor giet 't artikel later op verder.

De eersten betekenisse van geleuven is de anname dat iets waor of nie waor is. Geleuven in dit verbaand is as 'n inschatting die iemand maakt dat 'n bewering met 'n zekeren waorschienlikheid waor of onwaor zollen kunnen ween. Disse waorschienlikheid is in 't geval van 'geleuven' groter as wenneer men 'gien idee' hef, en kleaner as wenneer men iets 'zeker wet'. Disse waorschienlikheden wöd deur personen persoonlik toe-ekend. In disse betekenisse van geleuven geldt dus dat der gien zekerheid is over 't geval.

'n Tweeden betekenisse van geleuven is 't hemmen van vertrouwen of overtuuging in 'n verwachting in iets of iene, wat beveurbeeld töt uuting kump in de uutsprake "zi'j geleuft in mi'j". In disse betekenisse giet 't dus um 'n persoonliken overtuuging dat iets zo is, giet gebeuren of vastestiet. Geleuven is dan vertrouwen en vervoolgs stellen dat iets zo is.

Geleuven is 'n algemeen begrip, dat vake in verbaand ebrach wödt met [[Religie|rilligie]]. Maa men kan naös 't geleuven in God, ok geleuven in beveurbeeld parrenormale verschiensels, zolaank zök soort zaken nie vastestiet. Weten en geleuven (in de betekenisse van overtuuging en vertrouwen) gaot vake saam, en staot nie in teengnstelling töt mekare. Geleuven en weten in de betekenisse van 'n wetenskaplik bewezen waorheid of onwaorheid stiet echter vaker teengnover mekare. As 'n feit bewezen is ('de aarde is rond'), is 't muuilik te geleuven in 't teengndeel dervan.

Wenneer men deankt dat men iets wet is der vake ok 'n illement van overtuuging of geleuven anwezig, dat men echter manks nie graag wil erkennen. Men is manks eneigd 'n eangn menings zo objektief meuglik te wullen ziene, waorbi'j 't anwezig ween van geleuf of vertrouwen in de eangn mening 't objektieven kerakter dervan vermindert, en daorumme veur de butenweerld onweanslik is. 't Sprek veur zich dat iene arns in kan geleuven zunder dat der veur dit geleuf (wetenschaplik) bewies bestiet, net as dat men kan deanken iets te weten, maa 't desondaanks toch fout hef.

Geleuven (in de betekenisse van overtuging) kan 'n zekere exklusiviteit inhoalden. Geleuven in 't iene slöt immers 't geleuf in iets wat daormet in teengnsprake is, van nature uut.

{{Dialekt|sdz}}
[[Kategorie:Psychologie]]
[[Kategorie:Filosofie]]
[[Kategorie:Geleuf]]
