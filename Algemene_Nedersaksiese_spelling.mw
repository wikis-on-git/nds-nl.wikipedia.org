Der is officieel nog altied gien '''algemene Nedersaksische spelling''', der bin al wel pogingen edaon zoas de [[SONT-spelling]] van de streektaalorgenisasie [[SONT]] uut t jaor [[2000]], mar disse [[Leegsaksische orthogroafie|spelling]] is der neet deur-ekeumen. De SONT hef al an-egeven dat ze te drok bin mit aandere zaken um veerder te gaon mit t ontwikkeln van n nieje spelling, waoronder de erkenning van t Nedersaksisch onder deel III van t [[Europees Haandves veur regionale talen of talen van minderheen]].

De gebrukers van disse wiki hemmen oek n poging edaon um n algemene spelling te ontwikkeln, dat gung op zich wel aorig, mar bie t ontwarpen van zoon spelling bi-w tegen n antal dingen an-eleupen, waoronder:

*t Schrieven van n ''ao'' of ''oa''
*t Schrieven van n ''ae'' of ''ea'' 
*Mut der n uutspraakverschil toe-ewezen wönnen an de ''ao'' en ''oa''? In t Gronings spreken ze de ''ao/oa'' namelik meer uut as onze /oo/, zoas in t woord ''gaon/goan,'' dat klinkt daor dus meer as /goon/ en in res van t Nedersaksische taalgebied meestentieds as /gòn/. t Prebleem is dus dat de Groningse /oo/ meer klinkt as de Nederlaandse /oo/, dat dan weer leit tot t volgende prebleem:
*Mut de zujelike /oo/ (zoas in ''cola'') eschreven wönnen as ''oa,'' as der n uutspraakverschil kump tussen ''ao'' en ''oa''? Dan zo-j dus schrieven: ''loapen'' (lopen) en ''koala'' veur ''cola'' (t dier zol dan n ''koawala'' ween). 
*Mut t uutspraakverschil tussen de zujelike en de Groningse ''ee'' dudelik emaak wönnen? In Groningen klinkt e meer as ''eei (eeitn)'' bie de zujelike dialekken meer as n /i/ of /i<sup>ə</sup>/ ''(ìtn)''.

Dit bin oek de punten waor ze van de SONT op stuk-eleupen bin. O-j noen ''ao'' of ''oa'' schrieven, dat hef in de situasie zoas t noen is veerder niks van doon mit uutspraakverschillen of zokswat, mar gewoon mit stieve luui dee schrieven wat ze gewend bin.

As de staotus van t Nedersaksisch eenmaol an-eneumen is onder deel III van t haandves, dan mutten der wel officiële spellingsregels bedoch wönnen um goed onderwies te kunnen geven in t Nedersaksisch, en meensen te infermeern in t Nedersaksisch. As der zoon officiële spelling kump dan zol dat oek goed ween veur t Nedersaksisch, en oek veur de onderlinge verstaonbaorheid onder Nedersaksische schrievers. Zoon spelling zol t veur luui van butenof oek makkeliker maken um t Nedersaksisch te leern spreken en schrieven.

{{Dia|Dit artikel is eschreven in t [[Nunspeets]], mit de wikispelling veur t Nedersakssich.}}

[[Kategorie:West-Veluws artikel]]
[[Kategorie:Nedersaksies]]
