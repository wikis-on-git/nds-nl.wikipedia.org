'''Oostkolonisatie''', Duuts: ''Ostsiedlung'', is nen term veur de vestiging van kolonisten uut et Heilige Roomse Riek in Slavische en Baaltische gebieden in Centraol- en Oost-Europa tiedens de middeleeuwen.  Et woord is rechtstreeks uut et Duuts vertaold (Ostkolonisation) en wot deur de meeste moderne historici ofewezen umdät et nen bezetting en exploitatie deur nen buutenlaanse macht van in ontwikkeling lager staonde laanden en volken betekent. In n`aantal gevallen was daorvan wel spraoke, zoas bie de verovering van de gebieden tussen Elbe en Oder deur met name Saksische hertogen en de bezitneming deurr de Duutse Orde van `t laand van de Baaltische Pruussen, maar in de meeste aandere gebieden initieerden en stimuleerden inheemse Slavische vorsten, lagere adel en ook kloosters de 'kolonisatie' die daor bettere immigraotie zol enuumd können worden. Uut de Duutse laanden afkomstige kolonisten en Slavische autochtonen leefden daor al lang naost mekaer maar smolten tenslotte tot één bevolking samen die Duutse dialecten gebruukten en uutendelik et Hoogduuts als standaardtaal gongen ebruuken. Et thema van de Oostkolonisatie wot in de moderne geschiedenisopvatting niet meer correct evönden umdät et deur de Duutse nationalisten in et verleden wödde misbruukt. Dät zegt natuurlik niets oaver et historisch belang.

{{Dialekt|sdz}}
