[[File:LocationNiger.png|thumb|250x250px|Niger in et greun op de kaarte. ]]
'''De Nigeriense Reppubliek''' (kortweg '''Niger''') is een laand in [[West-Afrika]]. De heuwdstad is [[Niamey]]. Dee lig in et zuudwesten. Et laand is an alle kaanten in eslötten duur aandere laanden. Niger is neumd noar de rivier de [[Niger (rivier)|Niger]]. Met ne oppervlakte van zowat 1,27 miljoen kilometer in et veerkaant is Niger et grötste laand van Afrika. 80 perseant doarvan is deel van de [[Sahara]]. Et grötste deel van de 17.138.707 inwonners is [[Islam|Mohameddaan]] en wont in et wiedte zuden of westen van et laand.

Niger is een [[ontwikkelingslaand]]. En steund in 2013 oonderan op de lieste van minst ontwikkelde laanden van de weareld. De meeste delen van Niger dee nog gin [[weuste]] zeent, loopt verdan gevoar oet te dreugen. Inkomsten mut et laand vuural halen oet [[boeren]] en den oetvoor van onverwoarkte materialen, benaamd [[uranium-oer]]. Niger mut verdan strieden vuur ontwikkeling vanweage de in eslöttene ligging, et verdreugende laand, slecht oonderwies, oarmood, slecht weagennet, weainig gezoondheidszörg en milieuversmearing.

De Nigeriense samenleawing is ne boonte verzameling van verskillende volker, dee aait in ofzeunderlike stoaten en strekken eleawd hebt, vuurdet Niger een zelfstaandig laand wör. Niger is samen etrökken oet greansstrekken van verskillende aandere grote laanden. Seend de onofhaankelikheid hef Niger vief groondwetten had en dree periodes van leagerbesteur. Seend nen stoatsgreep in 2010 is Niger een demokrasie met verskillende partiejen. 


[[Kategorie: Tweants artikel]]
[[Kategorie: Laand]]
[[Kategorie: Afrika]]

[[en:Niger]]
[[de:Niger]]
[[nl:Niger]]
[[fr:Niger]]
[[pt:Niger]]
