'''Grussen''' ([[Nederlaands|neaderlandsk]]: ''Groessen'', [[Liemers (dialect)|Lymers]]: ''Groesse'') is nen [[Liemers|Lymers]] [[dörp]] in de [[gemeante]] [[Duve (gemeente)|Düven]], in de [[Nederlaand|neaderlandske]] previnsy [[Gelderland]]. De plåts telt 1940 inwöäners (1 janüwary 2007), dy Grussenåren wörd enömd. Grussen is nen dörp eleagen op nen [[uverwal]] van de [[Rien|Ryn]]. Et hev de struktür van nen [[lintdörp]] met karakteristyke lintbebowing. 

De bodem in et gebyd ründ et dörp besteyt üt god vöchtholdende kalkryke [[såvel]]- en [[kley|kleygründen]]. Disse vrüchtbåre [[stromrüg|stromrüggründen]] bünt seyr eskikt vör de [[Landbouw|land]]- en [[tünbow]]. Wy vindt der bedryven met [[früttealt]], [[gruntetealt|völlegründsgruntetealt]], [[glastünbow]], [[böymkweykery|böymkweykeryen]]. De früttealers en tünbowers bünt vöral spesialisten ov prodüceren vör de lokåle bevölking.

Dör et dörp löp de [[Betüwerute]] wårteagen fel eprotestaerd wyr dör de inwöäners. Sinds 2010 drig Grussen opny anetast te wörden, ditmål dör de verlänging van de snelweg [[A15]] van [[knoppünt Ressen]] når de [[A12]]. 

In Grussen steyt de [[Sint-Andreaskark]], ne [[Katholiek|katolyke]] kark dy ewyd is an de heilige [[Andreas]].

==Eytmology==
De nåme Grussen is afeleid van <nowiki> ''gruze'' ov ''grus''</nowiki>, dat [[kwelder]] ov [[grasland]] beteykent. Olde skryvwysen vör de plåtsnåme bünt Gruosna, Grosna en Grussen.

==Bürtskappen==
Büten de dörpskern van Grussen ligt nen antal bürtskappen:
* [[Et Löäven]]
* De Å
* [[Helhuk]]
* Olden Huk
* De Terp

==Geskydnis==
By Grussen bünt [[Archeologie|archeologiske]] vondsten edane wårut afeleid kon wörden dat hyr vanaf ümsgeveer [[1700 v. Christus|1700 vör Christus]] (Låte Ysertyd en romynsen tyd) permanente bewöäning dör landbowers en veeholders was. Et hüdigen dörp is ontstane in de [[Karel de Grote|karolingyske]] tyd. 

Et bestån van et dörp Grussen wyr vör et aersten enömd in nen in et [[Latien|Latyn]] opestelde givtbryv van gråf [[Rotgarius]] van 23 märt 838. De vermelding lüdt: '[[Villa (middeleeuws groutgründbesit)|Villa]] Gruosna in Pagus Leomericke', wat wörd vertålt as: neadersetting Grussen in de landstreak (gow) Lymers. De oorkonde is opemåkt in Thuvine (Düven) dör [[Alberik II van Utrecht]], dy van 838-845 bisskop van [[Utrecht (provinsie)|Ütrecht]] was. In de bryv skenkt gråf onrurend gud an de kark [[Dom van Utrecht|Sint Maarten]] in Ütrecht. De skenking bevat onder mear unrurend gud in villa Gruosna wåronder nen karkken en ne [[curtis]] wår nen heer setelden. Rotgarius ontvingen ander onrurend gud in rül en de kark ontvingen nen vast inkomen van de bisskop. 

Et karkken behören vanaf 970 too an et [[Sticht Elten]] eleagen op de [[Eltenbarg]] in [[Hoog-Elten]]. Et hef estane in de ümgeaving van burdery 'De Weem' an de Weemstraat. De ütrechtsken bisskop [[Andrys van Cuyk]] verhevt in 1183 Grussen töt ne selvstandige parochy. Ümstreeks 1175 wörd de Sint-Andreaskark ebowd. Et tüfsteynen gedealte van de karktoren is hyrvan nog åverebleaven. De kark is in de löp der eeuwen steads anepast en vergrout. 

Der bünt starke vermudens dat de [[Tìmpelders|tempelyrs]] nen onderkomen ov besittingen hebt ehad. Belangryke anwysingen hyrvör bünt onder andere nen in nen ambtatlas ut 1735 enömd, vör den tyd üngewoan grout perseel van 11 mörgen en 22 ruden, met de nåme 'Der Tempel' en andere nåmgeavingen in disse ümgeaving dy verwysen når [[Palestina]], zo as [[Heilig Land]] en Hov [[Emmaüs]]. Ok drig ne beskryving van pastor Jacob Vallick in syn 'Ouwe Kerckenboeck' too an et vermuden. Hyrin beskriv hy dat tydens de bow van de nye pastory (wedem ov weem) restanten van [[sarkofag|sarkofagen]] bünt anetrövven, wårin geröämten in harnas ligt met nöäst sich nen swård. Darnöäst is bekennt dat in 1276 den pastor van Grussen, Steven van den Boetzelaer, 38 stüvers as bydrage an de [[krüstocht|krüstochten]] gevt, wårmet et dörp nen betrekklik grout bedrag bydrig.

Halverweage den 12e eeuw wörd begonnen met dykanleg. In de eeuwen darnå sült der vele dykdörbraken wean, in 1799 verdwynt hyrdör vrywel geheal Löäven.

Al in 1542 vindt der in Grussen jårliks ne karmisse, karkmisse en jårmarkt plåts.

In 1567 wörd op et karkhov in Grussen nöäst de skole en et skoolmeystershus nen [[armenhus]] ebowd vör de husvesting van dry arme allenstånde vrowen. Dit vindt plåts met de instemminge van de inwöäners van Grussen tydens et pastorat van pastor Jacob Vallick en de karkmeysters Reinder Noerinck, Roeloff van Heeckeren en Jan Aelst. Van de vrowen in et armenhus wörd verwacht dat sy vroam leavt en de gemeynskap so völ möägelik dynt. 

Vanaf 1790 wörd begonnen met de bow van de hüdige pastory. In de löp van de tyd bünt der an de pastory völ bowkündige anpassingen anebröcht. De pastory steyt now op de gemeantelike monümentenlyst. Vanaf 1895 töt 4 oktober 1936 hev Grussen langs de [[Rhijnspoorweg]] nen eigenen treinstasjon [[Halte Grussen]]. In 1904 wörd ut de arvenisse van vrygeselle landbower Jan Wolters et [[Sint-Antoniusgesticht]] ebowd, nen süsterhus, bewårskole, meiskensskole en nen gesticht vör olde vrowen en mannen. Now is hyr nen garagebedryv in evestigt. 

Nå den [[Eersten Wearldoorlog|Aersten Wearldoorlog]] kwammen völ kinderryke gesinnen van [[Huussen|Hüssen]] når Grussen, wårdör et inwöänerantal stark groit en et dörp nen tünbowgebyd wyr met völ [[kas|kassen]]. Disse migrasy van gesinnen wyr meade möägelik dör den strengen winter van 1928-1929. Hyrdör was de [[Nederryn]] dichtevrören, wårdör völ gesinnen ut Hüssen te voot en met vurtügen de åversteak konden måken. Völle van öär vestigen sich met öär bedryv buten de dörpskern met nåme langs de Lijkweg. 

Op 1 mei 1924 wörd in Grussen ne nye skole, by de splitsing van de Leuvense- en Achtergaardsestraat, lös edane. Disse oapenbåre skole wörd op 1 jüny 1926 åveredrägen an et karkbestür, die öär as jongensskole vörtset. Dit gebow is in de löp der tyd ne pår mål verbowd. In 1969 wördt de jongens en meiskensskole sammenevoogd. Vanaf 1976 wörd et pand van de teagenswöärdige Sint-Johannesskole lös edane. In 1948 wörd de leagere tünbowskole lös edane. Et gebow dynt now onder andere as dörpshus. 

Den [[Tweede Wereldoorlog|Twaeden Wearldoorlog]] wörd in et dörp direkt merkbår in den nacht van 10 mei 1940, woneyr groute antallen dütske vleegtügen åvervleegt. Nen ünafsenbår leager dütske soldaten trök de greanse åver når [[Westervoort]]. Nå et opblåsen van de [[brüg by Westervoort]] ontsteyt ne file an dütske oorlogsvurtügen töt [[Emmerik]]. Op dinsdag 19 september 1944 wördt nen antal amerikanske vleegtügen boven de ümgeaving van Grussen anevallen dör dütske jågers, wårby 5 amerikanske jågers en 2 dütske wördt neadereschötten. Twae inwöäners van et dörp, de bruders Johan en Peter Meuwsen, 17 en 23 jår, dy skolen vör et lüchtgevecht onder nen düker, nyt wyd van nen neaderestört dütsk vleegtüg, wördt dör dütske SS-soldaten in de uterwerden efüsillaerd. Op saterdag 18 en sondag 19 november 1944 mosten de inwöäners evaküweren, vrywel et healen dörp evaküweert når [[Varsseveld]], wårnå op dinsdag 3 april 1945 de vyand op de vlüchte slåt en et gebyd verlåt. By terügkomst trevt de inwöäners nen leagerouvd en troustelous dörp an. 

In 1959 tellen Grussen ümsgeveer 2000 inwöäners, net as et dörp Düven. Düven is in de jåren 70 van den vörigen eeuw aneweasen as groigemeante. Nå 1986 bünt der in Düven nen antal nye wyken ebowd. Grussen hev now nog steads ümsgeveer 200 inwöäners.

==Polityk==
Et dörp had töt 2010 nen eigen polityke party sitting in de gemeanteråd van Düven: [[Lyst Grussen]]. Disse party was töt 2010 met twae leaden verteagenwöärdigd in de gemeanteråd, darnå ging sy op in [[Lokål Alternativ]].

==Besenswerdigheyden==
In et dörp Grussen bünt nen antal besenswerdigheyden:
* [[Sint-Andreaskark]]
* [[Sint-Antoniusgesticht]]
* [[De Beerenclaauw]]
* [[Hus Ryswyk]]
* [[Burdery Klein Ryswyk]]
* [[Den Welvårt]]
* [[De Måldery]]
* [[Dörpspompe]]
* [[Müsykkupel]]
* [[Gemål Kandia]]
* [[Den Mammut]]
* [[Heilig Hartbeyld]]

==Natür==
Et dörp greanst an twae natürgebyden dy sammen deal utmåkt van den [[Gelderse Poort|Geldersen Poort]]. Ten süden et üterwerdengebyd [[Rynstrangen]] met langs de Leuvensedijk de [[Jesüytenwai]] en ten südwesten de [[Loowerd]] met an de Loodijk et vörmåligen natürswembad 'De Waai'.

==Kultür en sport==
===Veraenigingsleaven===
Esen et inwöänerantal hev et dörp nen grout veraenigingsleaven.
Veraenigingen:
* Jongerensoos 'Rinoceros'
* Karnavalsveraeniging 'De Deurdreiers'
* Skouting Grussen
* Kinderkomitee Grussen
Müsykveraenigingen:
* Sjowband K.D.O.
* r.k. Muyskveraeniging Sint Andrys (harmony)
* [[Sküttery EMM Grussen]]
Sportveraenigingen:
* [[Sportklüp Grussen]]
* Jüdoveraeniging Grussen
* Skeetveraeniging Irene
===Evenementen===
'''Karnaval'''
Tydens [[karnaval]] organisaert karnavalsveraeniging De Deurdreiers saterdag, sondag en måndag et karnavalsfeest met op sondag de karnavalsoptocht. In janüwary wörd der op twae åvonden nen pronksitting ehölden.
'''Koningsdag'''
Jårliks organisaert et kinderkomitee met [[Koningsdag]] nen vrymarkt met verskillende aktiviteyten vör kinder, wåronder nen optocht met versyrde fytsen en ballonenwedstryd.
'''Prosessy'''
In Grussen wörd yder jår op [[Trinitatis]], de aerste sondag nå Pinksteren, de [[sakramentsprossesy]] ehölden. In Grussen ok wal bekennt as de Grussense ümdracht.
'''Sküttersfeest en karmisse'''
Elke darde sondag in september wörd et jårliksen [[sküttersfeest]] en [[karmisse]] evyrd. Op saterdag wörd et sküttersfeest evyrd en sondag, måndag en dinsdag de karmisse. Tradisioneel wörd et sküttersfeest vörafegane dör de sogenåmde 'Sküttersmisse' in de Sint-Andreaskark.
'''Feestweak Grussen'''
Sinds 1993 organisaert sjowband K.D.O. jårliks in de månd oktober ne feestweak, wårby nen vloienmarkt, maisfeest, gerstfeest en kindermiddag vaste onderdealen bünt. 
'''Amsterdamsken åvond'''
Sinds 2001 orgnisaert karnavalsveraeniging De Deurdreiers jårliks nen amsterdamsken åvond, wårby verskillende landelik en regionål bekennde artysten et [[leavensleed]] vertolkt.
'''Intocht van Sinterklås'''
Yder jår brengt [[Sinterklaas|Sinterklås]] nen besök an et dörp.

==Geboren ov woanachtig (eweast)==
* [[Jacob Vallick]] (1515-1571), pastor te Grussen en skryver.
* [[Jan Baldewijn van Hugenpoth tot den Beerenclaauw]] (1776-1850), neaderlandsk bestürder, militsykommisaris en bürgemeyster van [[Boxmeer]].
* [[Pieter Johannes de Booijs]] (1898-2003), fotogråf en versetsstryder tydens den Twaeden Wearldoorlog.

==Trivia==
* Dör et dörp löp et [[langeavstandswandelpad]] de [[Klompenwegge]].
* Grussen heit tydens karnaval Deurdreiersdarp.

{{Dialekt|act}}
