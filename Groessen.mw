'''Groessen''' ([[Liemers (dialect)|lymersk]]: ''Groesse'') is en [[Liemers|lymersk]] [[dörp]] in de [[gemiente (bestuur)|gemeynde]] [[Duve (gemeente)|Duven]], in de [[Nederlaand|neaderlandske]] provincy [[Gelderland]]. De plåtse telt 1940 inwöäners (1 januåry 2007), dee Groessenåren wördet enöömd. Groessen is en dörp eleagen up nen [[oeverwal|overwal]] van den [[Rien|Ryn]]. Et hevt de struktuur van en [[lintdörp]] med karakteristike lintbebowing. 

Den boadem in et gebeed rund et dörp besteyt uut good vöchtholdende kalkryke [[såvel]]- en [[klei|kleigrunden]]. Disse vrüchtbåre [[stromrüg|stroumrüggrunden]] bint seyr eskikt vöär de [[Landbouw|land]]- en [[tuunbow]]. Wy vindet der bedryven med [[fruittealt]], [[greunte|vullegrundsgrööndetealt]], [[glastuunbow]], [[böymkweakery|böymkweakeryen]]. De fruittealers en tuunbowers bint vöäral specialisten of produceren vöär de lokale bevolking.

Döär et dörp löpt de [[Betuwerute]] wårteagen fel eprotesteerd weer döär de inwöäners. Sinds 2010 drigt Groessen upny an-etast te wörden, ditmål döär de verlänging van den snelweg [[A15]] van [[knouppunt Ressen]] når de [[A12]]. 

In Groessen steyt de [[Sint-Andreaskarke]], ne [[Rooms-Katholieke Karke|katolike]] karke dee ewyded is an den heiligen [[Andreas]].

==Etymology==
De name Groessen is af-eleided van ''groeze'' of ''groes'', dat [[kwelder]] of [[grasland]] beteykent. Olde skryvwysen vöär de plåtsnåme bint Gruosna, Grosna en Grussen.

==Büürtskappen==
Buten de dörpskern van Groessen ligt nen antal büürtskappen:
* [[Het Leuven]]
* De Aa
* [[Helhoek]]
* Olden Hoek
* De Terp

==Geskydenis==
By Groessen bint [[Archeologie|archeologiske]] vundsten edåne wåruut af-eleided kun wörden dat hyr vanaf ümsgevear [[1700 v. Christus|1700 vöär Christus]] (Late Ysertyd en romeinsken tyd) permanente bewöäning döär landbowers en veyholders was. Et hüdigen dörp is ontståne in den [[Karel de Grote|karolingisken]] tyd. 

Et bestån van et dörp Groessen weer vöär et eyrsten enöömd in nen in et [[Latien|latyn]] up-estelde givtbreev van gråv [[Rotgarius]] van 23 määrt 838. De vermelding lüüdt: '[[Villa (middeleywsk groutgrundbesit)|Villa]] Gruosna in Pagus Leomericke', wat wördt vertaalt as: neadersetting Groessen in de landstreak (gow) Lymers. De oorkunde is up-emåked in Thuvine (Duven) döär [[Alberik II van Utrecht]], dee van 838-845 bisskop van [[Utrecht (provinsie)|Utrecht]] was. In de breev skenkt gråv unrörend good an de karke [[Dom van Utrecht|Sint Maarten]] in Utrecht. De skenking bevat under meyr unrörend good in villa Gruosna wårunder nen kärksken en ne [[curtis]] wår nen hear seatelden. Rotgarius untvingen ander unrörend good in rüül en de karke untvingen nen vast inkoamen van den bisskop. 

Et kärksken behöyren vanaf 970 to an et [[Sticht Elten]] eleagen up den [[Eltenbarg]] in [[Houg-Elten]]. Et hevt eståne in de ümgeaving van buurdery 'De Weem' an de Weemstråte. De utrechtsken bisskop [[Andries van Cuyk]] verhevt in 1183 Groessen töt ne selvstandige parochy. Ümstreaks 1175 wördet de Sint-Andreaskarke ebowd. Et tüfsteynen gedeylte van de karktoren is hyrvan noch oaverebleaven. De karke is in de loup der eywen steads an-epasd en vergrouted. 

Der bint starke vermodens dat de [[Tìmpelders|tempelyrs]] en underkoamen of besittingen hebbet ehad. Belangryke anwysingen hyrvöär bint under andere en in nen ambtatlas uut 1735 enöömd, vöär den tyd ungewoan grout perseel van 11 mörgen en 22 roden, med de name 'Der Tempel' en andere naamgeavingen in disse ümgeaving dee verwysen når [[Palestina]], sou as [[Heilig Land]] en Hov [[Emmaus]]. Ouk drigt ne beskryving van pastoor Jacob Vallick in syn 'Ouwe Kerckenboeck' to an et vermoden. Hyrin beskrivt hee dat tydens de bow van de nye pastory (wedem of weem) restanten van [[sarkofag|sarkofagen]] bint an-etröffen, wårin geraamten in harnas ligget med nåst sich en swård. Dårnåst is bekend dat in 1276 den pastoor van Groessen, Steven van den Boetzelaer, 38 stüvers as bydrage an de [[krüüstocht]]en gevt, wårmed et dörp nen betrekklik grout bedrag bydrigt.

Halverweage den 12. eyw wördt begunnen med dykanleg. In de eywen dårnå sült der vülle dykdöärbraken weasen, in 1799 verdwynt hyrdöär vrywel geheyl Leuven.

Al in 1542 vindt der in Groessen jårliks ne karmisse, karkmisse en jårmarkt plaatse.

In 1567 wördt up et karkhov in Groessen nåst de skole en et skoolmeystershuus nen [[armenhuus]] ebowd vöär de huusvästing van dree arme alleynstånde vrouwen. Dit vindt plaatse med de instemminge van de inwöäners van Groessen tydens et pastoraat van pastor Jacob Vallick en de karkmeysters Reinder Noerinck, Roeloff van Heeckeren en Jan Aelst. Van de vrouwen in et armenhuus wördt verwachted dat see vroam leavt en de gemeynskap so vül möägelik deent. 

Vanaf 1790 wördt begunnen med de bow van de hüdige pastory. In de loup van de tyd bint der an de pastory vül bowkündige anpassingen an-ebröcht. De pastory steyt nu up de gemeyntelike monumentenlyste. Vanaf 1895 töt 4 oktober 1936 hevt Groessen langs den [[Rhijnspoorweg]] en eigen treinstation [[Halte Groessen]]. In 1904 wördet uut de arvenisse van vrygeselle landbower Jan Wolters et [[Sint-Antoniusgesticht]] ebowd, nen süsterhuus, bewårskole, meiskensskole en nen gesticht vöär olde vrouwen en mannen. Nu is hyr nen garagebedryv in evästigd. 

Nå den [[Eersten Wearldoorlog|Eyrsten Wearldoorlog]] kwammen vül kinderryke gesinnen van [[Huussen]] når Groessen, wårdöär et inwoanerantal stark gröit en et dörp nen tuunbowgebeed weer med vül [[kasse]]n. Disse migraty van gesinnen weer meade möägelik döär den strengen winter van 1928-1929. Hyrdöär was de [[Nederryn]] dichtevröyren, wårdöär vül gesinnen uut Huussen te voot en med voortügen de oaversteak kunden maken. Vülle van öär västigen sich med öär bedryv buten de dörpskern med name langs de Lykweg. 

Up 1 mei 1924 wördet in Groessen ne nye skole, by de splitsing van de Leuvense- en Achtergaardsestråte, lös edåne. Disse oapenbåre skole wördt up 1 juni 1926 oaveredragen an et karkbestuur, dee öär as jungensskole vordset. Dit gebow is in de loup der tyd ne pår mål verbowd. In 1969 wördt de jungens- en meiskensskole samenevoogd. Vanaf 1976 wördt et pand van de teagenswöärdige Sint-Johannesskole lös edåne. In 1948 wördt de leagere tuunbowskole lös edåne. Et gebow deent nu under andere as dörpshuus. 

Den [[Tweede Wereldoorlog|Tweyden Wearldoorlog]] wördt in et dörp direkt markbår in den nacht van 10 mei 1940, wanneyr groute antallen düütske vleegtügen oavervleget. Nen ünafseenbår leager düütske soldåten trök de grense oaver når [[Westervoort]]. Nå et upblåsen van de [[brügge by Westervoort]] untsteyt ne file an düütske oorlogsvoortügen töt [[Emmerik]]. Up dinsdag 19 september 1944 wördet nen antal amerikaanske vleegtügen boaven de ümgeaving van Groessen an-evallen döär düütske jagers, wårby 5 amerikaanske jagers en 2 düütske wördet neadereskötten. Twey inwöäners van et dörp, de broders Johan en Peter Meuwsen, 17 en 23 jår, dee skoalen vöär et lüchtgevecht under nen düker, neet wyd van nen nearestörted düütsk vleegtüüg, wördet döär düütske SS-soldåten in de uterwaerden efusilleerd. Up såterdag 18 en sundag 19 november 1944 mosden de inwöäners evakueren, vrywel et heylen dörp evakueert når [[Varsseveld]], wårnå up dinsdag 3 april 1945 den vyand up de vlüchte slåt en et gebeed verlåt. By terügkumst treft de inwöäners nen leagerouvd en troustelous dörp an. 

In 1959 telleden Groessen ümsgevear 2000 inwöäners, net as et dörp Duven. Duven is in de jåren 70 van de vörige eyw an-eweasen as gröigemeynde. Nå 1986 bint der in Duven nen antal nye wyken ebowd. Groessen hevt nu noch steads ümsgevear 200 inwöäners.

==Politik==
Et dörp had töt 2010 nen eigen politike party sitting in de gemeynteråd van Duven: Lijst Groessen. Disse party was töt 2010 med twey leaden verteagenwöärdigd in de gemeynteråd, dårnå ging et up in Lokaal Alternatief.

==Beseenswaerdigheyden==
In et dörp Groessen bint nen antal beseenswaerdigheyden:
* Sint-Andreaskarke
* Sint-Antoniusgesticht
* De Beerenclaauw
* Huus Ryswyk
* Buurdery Klein Ryswyk
* Den Welvårt
* De Måldery
* Dörpspompe
* Musikkupel
* Gemål Kandia
* Den Mammut
* Heilig Hartbeald

==Natuur==
Et dörp grenst an twey natuurgebeden dee samen deyl uutmaket van den [[Gelderse Poort|Geldersken Poort]]. Ten süden et üterwaerdengebeed [[Rynstrangen]] med langs de Leuvensedyk de [[Jesuitenwai]] en ten südwesten de [[Loowaerd]] med an de Loodyk et vöärmåligen natuurswembad 'De Waai'.

==Kultuur en sport==
===Vereynigingsleaven===
Eseen et inwoanerantal hevt et dörp nen grout vereynigingsleaven.
Vereynigingen:
* Jongerensoos 'Rinoceros'
* Karnavalsvereyniging 'De Deurdreiers'
* Skouting Groessen
* Kinderkomitee Groessen
Musikvereynigingen:
* Showband K.D.O.
* r.k. Musikvereyniging Sint Andries (harmony)
* Sküttery EMM Groessen
Sportvereynigingen:
* Sportklub Groessen
* Judovereyniging Groessen
* Skeetvereyniging Irene
===Evenementen===
'''Karnaval'''

Tydens [[karnaval]] organiseert karnavalsvereyniging De Deurdreiers såterdag, sundag en måndag et karnavalsfeest med up sundag de karnavalsuptocht. In januåry wördet der up twey åvenden nen pronksitting ehölden. 

'''Koningsdag'''

Jårliks organiseert et kinderkomitee med [[Koaningsdag]] nen vrymarkt med verskillende aktiviteiten vöär kinder, wårunder nen uptocht med versyrde fytsen en ballonenwedstryd. 

'''Prosessy''' 

In Groessen wördt yder jår up [[Trinitatis]], de eyrste sundag nå Pinksteren, de [[sakramentsprossesy]] ehölden. In Groessen ok wal bekent as de Groessense ümdracht. 

'''Sküttersfeest en karmisse''' 

Elke darde sundag in september wördt et jårliksen [[sküttersfeest]] en [[karmisse]] evyrd. Up såterdag wördt et sküttersfeest evyrd en sundag, måndag en dinsdag de karmisse. Traditioneel wördt et sküttersfeest vöäraf-egåne döär de sogenaamde 'Sküttersmisse' in de Sint-Andreaskarke. 

'''Feestweake Groessen''' 

Sinds 1993 organiseert showband K.D.O. jårliks in de månd oktober ne feestweake, wårby nen vloienmarkt, maisfeest, garstfeest en kindermiddag vaste underdeylen bint. 

'''Amsterdamsken åvend''' 

Sinds 2001 organiseert karnavalsvereyniging De Deurdreiers jårliks nen amsterdamsken åvend, wårby verskillende landelik en regionaal bekende artisten et [[leavensleed]] vertolket. 

'''Intocht van Sinterklås''' 

Yder jår brengt [[Sunterkloas|Sinterklås]] en besöök an et dörp.

==Geboren of woanachtig (ewesd)==
* [[Jacob Vallick]] (1515-1571), pastoor te Groessen en skryver.
* [[Jan Baldewijn van Hugenpoth tot den Beerenclaauw]] (1776-1850), neaderlandsk bestüürder, militykommisaris en börgemeyster van [[Boxmeer]].
* [[Pieter Johannes de Booijs]] (1898-2003), fotograaf en versetsstryder tydens den Tweyden Wearldoorlog.

==Trivia==
* Döär et dörp löpt et [[langeafstandswandelpad]] de [[Klompenwegge]].
* Groessen heit tydens karnaval Deurdreiersdarp.

{{Dialekt|act}}

[[Kategorie:Plaotse in Gelderlaand]]
