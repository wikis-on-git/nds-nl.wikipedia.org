'''Woolters''', echten naam '''Martin ter Denge''' (geboren [[11 december]] [[1985]]) is nen muzikant, skriever en dichter oet et [[Tweante|Tweantse]] [[Riesn|Riessen]]. Hee dut skrieven en zingen in et [[Riesns|Riessense]] dialekt en dregt dit ok in dee sproake oet. Ok is hee nen aktieven biedreager op de [[Nedersaksiese Wikipedia|Neersassische Wikipedia]]. As geborene Riessender hef Woolters völle [[Tweants]] metkreagen en doar is hee greuts op. Zien wark dreit veurnamelik um et behold en 'n anjacht van de streektaal. Hee meant dat dat et beste wil op ne moderne wieze.

==Naam==
De naam ''Woolters'' is ne familie-bienaam of [[Tweantse skeeldnaamns|skeldnaam]]. In bepoalde delen van Tweante kump et gebroek van bienamens völle vuur en zo ok in Eanter en Riessen, woar at Woolters vortkump. In Enter stund vroger ne olde boerderieje, et Wooltershoes. Nen betoavergrotvader van Ter Denge treuk doar in en nam zo de biename oaver. 

==Woark==
===Skrieverieje===
Et meeste van Woolters zien skriefwark is in et [[Riessens]], een dialekt van et Twents. Behalve vuur Wikipedia skrif hee ok verhalen, gedichten en proza. Verskeidene joaren had hee nen [[kollumn]] in 'n [[Niejen Bodbreef]], een blad van de [[Kreenk vuur de Twentse Sproak]]. Zien rubriek "Plat op et Web" gung oaver et gebroek van Tweants op [[internet]].

Doarnöast hef he ok de tekst eskrewen van de nummers ''Skriefmesjiene'' en ''Bleu Man'' dee duur [[Tonny Nijland]] en [[Martin Ter Haar]] espöld zint op onder andere de Tweantse [[Jazzerieje]]. Op de tweede Jazzerieje skreef hee ''Kræng'' op een arrangement van Jan Wessels, oetvoord duur Petra ter Denge (gin familie). Dat nummer haalden de eerste pries. Op de darde Jazzerieje skreef hee et nummer ''Veni, vidi, vici'' op een arrangement van Joris Bolhaar, ezungen duur Nadya Bolhaar.

===Muziek===
As achtjöärig junken begun Woolters met lessen op de [[kleine tromme]] bie Muziekvereniging ''Wilhelmina Rijssen'', woer as hee zowat 24 joar lid van was. As spöller bie de drumfanfare en [[dweilorkest]] ''De Kamgoarn Klösse'' deed he völle spöl- en podiumervaring op. Ondertusken learden hee zikzelf gitaar spöllen. Zien eerste zelf eskrevene nummer was in et [[Engels]], al is dat nooit publiceerd.


Op [[YouTube]] hef hee verskeaidene leedkes en deuntjes oetebrocht, woarbiej hee zich vuural duur [[reggae]] löt beïnvleuden, moar hee maakt ok daansmuziek en hee kombineert dit mangs met de Tweantse sproake. De oonderstoande nummers en deuntjes zeent duur Woolters oetebrocht via YouTube. De nummers "Loat Kuuln", "Doot es Heanig an", "Wearldhearskoppieje" en "Daanske" hebt Tweantse tekst. Disse verskes wordt geregeld op proweensiale en lokale radiostatsions edraeid.

*''Loat Kuuln (Loat Toch Goan)'' (2008)
*''Boulevard Sauntering'' (2009) 
*''Dreumt Mer Lekker (Sweet Dreams)'' 
*''Fruity Loops Reggae'' (2009) 
*''Sleepless'' (2009)
*''Verlöarn'' (2009)
*''Earlikheaid (Honesty)'' (2009)
*''Tukkermars'' (2009)
*''t Eande van Augustus'' (2009)
*''Doot es Heanig an'' (2010)
*''Wat een Woark'' (2010)
*''Wearldhearskoppieje'' (2010)
*''In This Love'' (2010) - cover van Bob Marley
*''Daanske'' (2011)
*''Basic Rockers Reggae in FL5'' (2011)
*'' Liquid Dub Revised'' (2011)
*''Wat een Woark'' (2011) - verniejde versie
*''Afrika'' (2011)
*''Deankt (Vuurde'j Skreewt)'' (2011)
*''Pieker Dub'' (2011)
*''Liesbeth Spies'' (2012) - Protestversken teegn de doomoalige Minister van Binnlaandse Zaakn

==Zeet ok==
*[[Gebruker:Woolters]] - Woolters zien Wikipedia-ziede

==Oetgoande verbeendige==
*[http://www.youtube.com/user/woolters Woolters op YouTube]
*[http://www.youtube.com/watch?v=82Mnn07ZjLU Woolters in ne körte reportage oawer Wikipedia] 

{{Dialekt|twd|Riessen|Algemene Nedersaksiese Schriefwieze}}

[[Kategorie:Tweants artikel]]
[[Kategorie:Muzikaant uut Oaveriessel‎]]
[[Kategorie:Schriever in t Tweants]]
[[Kategorie:Tukker]]
