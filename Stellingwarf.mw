{{Wiu}}

[[Ofbeelding:Map Bavaria-Straubing - Karte Straubing-Holland.png|250px|right|thumb|Kaort van Midden-Europa in de Middelieuwen waor de kop van Overiessel nog bie Stellingwarf rekend wodt.]]
'''Stellingwarf''' (ok vaeke andudet as '''de Stellingwarven''') is een [[Nederlaand|Nederlaans]] gebied in et zuudoosten van [[Frieslaand]] (ten zuden van et reviertien de [[Kuunder (revier)|Kuunder]]). Ok de zogenaemde Kop van [[Overiessel]] en et zuudwesten van [[Drenthe]] wodt tot Stellingwarf rekend.

==Tael==
Et gebied onderscheidt him van [[Frieslaand]] deurdat d'r gien [[Freesk|Fries]] praot wodt, mar et [[Nedersaksisch]]e dialekt ''[[Stellingwarfs]]''. Ok de dialekten van noord-Overiessel en zuudwest Drenthe wodden taelkundig tot et Stellingwarfs rekend. Et kenmarkende van et Stellingwarfs is et gebruuk van de ae-klaank (lange è): et Hollaanse ''water'' is in et Stellingwarfs ''waeter''. (''Et waeter klaetert in de glaezen.'')

==Bestuur==
Bestuurlik omvat et de gemientes [[Ooststellingwarf]] en [[Weststellingwarf]] (ok wel Stellingwarf-Westaende en Stellingwarfs-Oostaende) in Frieslaand, [[Stienwiekerlaand]] in Overiessel en et grootste pat van [[Westerveld]] in Drenthe. 

De grootste plakken in Stellingwarf bin: [[Wolvege]], [[Oosterwoolde]], [[Appelsche]], [[Noordwoolde]] en [[Stienwiek]].

==Laandschop==
Laandschoppelik vormt et mit een antal omliggende gebieden de [[Friese Woolden]]. In et greensgebied van Drenthe en Frieslaand leit et [[Nationaol Park Drents-Friese Woold]]. In noord-Overiessel leit et [[Nationaol Park De Weerribben]] en de meren rond [[Gieteren]] (Giethoorn).
In een kotleden (2006) daon onderzuuk dee blieken dat de mooiste gebieden van alledrie de perveensies Frieslaand, Drenthe en Overiessel in Stellingwarf liggen.

==Geschiedenis==
Waor de Stellingwarvers oorspronkelik wegkommen is niet hielendal wisse. D'r bestaot een verhael, dat ze rond [[840]] veur ien van de kleinzeunen van [[Karel de Grote]] naor disse streek vlucht bin vanuut een streek in et zuden van [[Hannover]] in [[Duutslaand]]. 

De naeme Stellingwarf wodt veur et eerst vermeld in [[1309]](?). Warf betekent: plak waor recht spreuken wodt. En stelling betekent: bestuurder. Stellingwarf wodde bestuurd deur drie stellingen, die jaorliks keuzen wodden.

Van 1309([[1320]]) tot [[1504]] was Stellingwarf feitelik een onofhaankelike boerenrippebliek, de ‘Vri'je Naosie der Stellingwarven’. 
Daorveur heurde et bi'j Drenthe en Overiessel ([[Oaversticht|Oversticht]]) en daordeur bi'j de [[bisschop]] van [[Utrecht]], waormit ze riegelmaotig in oorlog weren. Mit hulpe van de Friezen kon et grootste pat him onder et juk van de bisschop bevri'jden. Onder ere deur de slag bi'j [[Ane]] in [[1227]]. Daornao het Utrecht wel perbeert de Stellingwarvers d'r weer onder te kriegen, mar echt goed is dat niet lokt. In 1309 vernielen de Stellingwarver et [[kasteel]] van de bisschop in [[Vollenhove]] en geft die et min of meer op.

In [[1504]] wodde dit Stellingwarf veroverd deur de hertog van Saksen,  en formeel indield bi'j Frieslaand. De hertog doet alles in [[1515]] over an [[Karel V]]. In [[1517]] wodde et opsplitst in twie grieteni'jen: Stellingwerf-Oosteinde en Stellingwerf-Westeinde.

[[Category:Stellingwarfs artikel]]
[[Category:Stellingwarven]]

[[de:Stellingwerven]]
[[fy:Stellingwerven]]
[[nl:Stellingwerven]]
[[nds:Stellingwarven]]
