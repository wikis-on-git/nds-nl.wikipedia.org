De '''Stellingwarven''' is een [[Nederlaand|Nederlaans]] gebied in et zuudoosten van [[Frieslaand]], globaol in et zuden van et reviertien de [[Kuunder (revier)|Kuunder]] legen, dat him van de rest van de perveensie onderscheidt deurdat der veur et grootste diel gienend [[Freesk|Fries]] praot wodt, mar et [[Nedersaksisch]]e dialekt et ''[[Stellingwarfs]]''. 

Bestuurlik omvat et de gemientes [[Ooststellingwarf]] en [[Weststellingwarf]] (ok wel Stellingwarf-Westaende en Stellingwarfs-Oostaende). Laandschoppelik vormt et mit een antal omliggende gebieden de [[Friese Woolden]]. In et greensgebied van [[Drenthe]] en Frieslaand leit hier et [[Nationaol Park Drents-Friese Woold]].

De grootste plakken in de Stellingwarven bin: [[Wolvege]], [[Oosterwoolde]], [[Appelsche]], [[Noordwoolde]] en [[Haulerwiek]].

== Geschiedenis ==
Waor de Stellingwarvers oorspronkelik wegkommen is niet hielendal wisse. Der bestaot allend een verhael, dat ze veur ien van de kleinzeunen van [[Karel de Grote]] naor disse streek vlucht bin vanuut een streek in et zuden van [[Hannover]] in [[Duutslaand]]. 

De naeme Stellingwarf wodt veur et eerst vermeld in [[1309]]. Warf betekent: plak waor recht spreuken wodt. En stelling betekent: bestuurder. Stellingwarf wodde bestuurd deur drie stellingen, die jaorliks keuzen wodden. Van [[1309]] tot [[1504]] was Stellingwarf feitelik een onofhaankelike boerenrippebliek, de ‘Vri'je Naosie van de Stellingwarven’. Daorveur heurde et bi'j [[Drenthe]] waor et nog de hieltied et dialekt mit dielt. De reden veur et verlaoten van Drenthe en de meniere waorop dat gebeurde is grotendiels onbekend. Drenthe en Frieslaand verkeerden in die daegen regelmaotig in oorlog mit mekeer, mar of dat de reden veur et uuttreden uut Drenthe west is blieft ondudelik. 

In [[1504]] wodde Stellingwarf formeel indield bi'j Frieslaand. In [[1517]] wodde Stellingwarf opsplit in twie grieteni'jen: Oost-Stellingwerf en West-Stellingwerf.

[[Category:Stellingwarfs artikel]]
[[Category:Stellingwarven]]

[[de:Stellingwerven]]
[[fy:Stellingwerven]]
[[nl:Stellingwerven]]
