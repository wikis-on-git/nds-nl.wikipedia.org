Een '''bardische name''' ([[Welsh]]: ''enw barddol''), [[Cornisch]]: ''hanow bardhek'') is een [[pseudoniem]] det in [[Kumrië|Wales]], [[Kornwallis|Cornwall]] en [[Bretanie|Bretagne]] wal gebruukt wördt deur dichters en aandere keunstenaars. Bardische namen bint veural in gebruuk onder lu die betrökken bint bij de bewegingen veur de [[Kelten|Keltische]] talen en culturen van det laand en die gebieden.

==Oorsprong==
't Keltische woord ''bard'' (dichter) verwees eerst naor de Welshe dichters van de [[middeleeuwen|middelieuwen]], die mangs rondtrökken en mangs bij 't huusholden van een edele heurden. Der waren der die bekendstuden onder pseudoniem, zoas Cynddelw Brydydd Mawr (Cynddelw de Meister-dichter), warkzaam tussen 1155 en 1200, en Iolo Goch (Iolo de Rooie), c. 1320 – c. 1398. 't Bardschop lek aordig old te wezen; zo nuumt de Welshe geschiedkundige [[Nennius]] zesde-ieuwse bards as Talhaearn Tad Awen, Blwchfardd, Culfardd, Taliesin en Aneirin.

Umdet achternamen in Wales vake [[patroniem|patroniemen]] bint, zoas Evans en Williams, dielt een bulte mèensen een beparkt antal achternamen. 't Was mit ok um heurzölf van gelieknamigen te onderscheiden det sommige dichters een bardische name keuzen. De 19de-ieuwse dichter John Jones naamp daorumme een bardische name an, Talhaiarn (naor zien geboorteplaatse).

==Heropleving==
't Annemen van een bardische name kwaamp weer in zwang mit det de Welshe antiquariaat [[Iolo Morganwg]] in de 18de ieuw de middelieuwse tredisie nei leven inbleus. 't Gebruuk breidde hum ok uut naor Bretagne en Cornwall. In Cornwall wördt der naor sommige pioniers van de Cornische taalbeweging verwezen mit heur bardische name, zoas Mordon veur Robert Morton Nance en Talek veur E. G. Retallack Hooper.

==Soortementen bardische name==
De Welshe domeneer en schriever Joseph Harris (Gomer) haalde zien bardische name uut de Biebel. Nog aandern gebruukt heur dichterlijke inspiratie, zoas de Welshe dichter Ellis Humphrey Evans (Hedd Wyn, oftewal Pure Vrede).

Een bardische name kan diel uutmaken van een eerbetoon, zoas wanneer de [[Gorsedh Kernow]], de organisatie veur 't [[Kelten|Keltische]] kerakter van Cornwall, iene 't bardschop verlient. Ie kiest dan een bardische name.

{{Dia|Dit stok is eschreven in 't [[Zuudwest-Drèents]].}}

[[Kategorie:Welshe kultuur]]
[[Kategorie:Cornische kultuur]]
[[Kategorie:Bretonse kultuur]]
[[Kategorie:Keltische taal]]
