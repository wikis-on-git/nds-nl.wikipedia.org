[[Ofbeelding:Jeremy Paxman, September 2009 2 cropped.jpg|right|200px|thumb|Jeremy Paxman in 2009]]
'''Jeremy Dickson Paxman''' ([[Leeds]], [[11 meie]] [[1950]]) is een [[Engelaand (regio)|Engelse]] tillevisieprissentator, journalist en schriever. Hij gruide op in [[Hampshire]] en [[Worcestershire]] en studeerde Engels in [[Cambridge-universiteit|Cambridge]]. In 1972 kwaamp e bij de [[BBC]], eerst veur de plaatselijke radio in [[Brighton]]. Vanuut [[Belfast]] deu-r-e een steugien verslag van de Noord-Ierse [[The Troubles|Troubles]]. In 1977 verhuusde Paxman naor [[Londen]]. Daor gunk e veur verscheiden neispergramma's an de slag: ''[[Tonight (tillevisiepergramma uut 1975)|Tonight]]'', ''[[Panorama (Brits tillevisiepergramma)|Panorama]]'', ''[[BBC News at Six]]'' en ''[[Breakfast Time (Brits tillevisiepergramma)|Breakfast Time]]''. Van 1989 töt 2014 prissenteerde hij 't bekende neismagazine ''[[Newsnight]]''.

Sinds 1994 is Paxman 't gezichte van [[quizpergramma]] ''[[University Challenge]]'', daor as loeke studenten an mit doet. Ok prissenteerde hij de vierdielige documentaire ''The Victorians'' (2009) en de viefdielige serie ''Empire'' (2012), een kritische kiek op 't [[Britse Riek]].

Paxman raakte bekend en berucht deur zien vraoggesprekken, veural die mit politici, waorin e mit confronterende, mangsmaol aordig bretaole vraogen de geïnterviewde veur 't blok zette. Een opmarkelijk vraoggesprek wördden det mit de [[Conservatieve Partije (Verienigd Keuninkriek)|Conservatieve]] politicus [[Michael Howard]] in 1997, an wie e een dozien maol achter mekare dezölfde vraoge stelde (''"Did you threaten to overrule him?"''), toen as Howard almar 't antwoord uut de wege gunk.

Paxman woont in Londen en hef drei volwassen kiender. Hij is fan van [[Leeds United FC|Leeds United]] en is drok op [[vliegvissen]]. Zien breur Giles hef Brits ambassadeur van Mexico en Spanje ewest; zien zuster Jenny is pergrammamaakster bij [[BBC Radio]].

==Schrieverije==
*''A Higher Form of Killing: The Secret Story of Chemical and Biological Warfare'' (1982, mit Robert Harris)
*''Through the Volcanoes: A Central American Journey'' (1985)
*''Friends in High Places: Who Runs Britain?'' (1991)
*''Fish, Fishing, and the Meaning of Life'' (1996)
*''The English: A Portrait of a People'' (1999)
*''The Political Animal: An Anatomy'' (2003)
*''On Royalty'' (2006)
*''The Victorians: Britain Through the Paintings of the Age'' (2009)
*''Empire: What Ruling the World Did to the British'' (2011)
*''Great Britain's Great War'' (2013)
*''Black Gold: The History of How Coal Made Britain'' (2021)

{{Dia|Dit artikel is eschreven in 't [[Zuudwest-Drèents]].}}

[[Kategorie:Drèents artikel]]
[[Kategorie:Tillevisie]]
[[Kategorie:Radio]]
[[Kategorie:Engelse schriever]]
