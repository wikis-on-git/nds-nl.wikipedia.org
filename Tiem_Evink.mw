'''Tijmen (Tiem) Evink''' ([[Wilsum]], [[18 jannewaori]] [[1918]] - [[Kampen (Overiessel)|Kampen]], [[5 september]] [[2009]]) was een [[Nederlaand]]se [[keunstschilder]] en [[muzikaant|musicus]].

==Jeugd==
Evink wördden geboren in Wilsum, een dörpien an de [[Iessel]] in de destiedse gemiente [[Iesselmuden]] (tegenwoordig onderdiel van de gemiente [[Kampen (Overiessel)|Kampen]]). Hij was de oldste van zes kiender; zien volk waren de Wilsumer krudeniers Hendrik Evink en Johanna Riezebos. De femilie van zowal vaders- as moederskaante was muzikaal. Va Evink was mit-oprichter en dirigent van meziekverieniging Euphonia. Tiem tiekende en schilderde van jongs of an; hij bekwaamde hum deur in de maande te warken mit een köppel keunstenaars.

==Ontwikkeling as schilder==
't Wark van de [[Kampen|Kamper]] schilder [[Henk Poeder]] (1897-1958) bewonderde hij, beveurbield hoe of Poeder riet wus te schildern. Riegelmaotig trökken ze der mit 'n beiden mit schetsboek en potlood op de motor of de fietse op uut. Thuus dienden de schetsen as basis veur [[eulievarf]]schilderijen. Evink maakte veural laandschoppen. Ok schilderde hij onderwarpen ontspreuten an de fantasie en warkte hij in opdracht. Behalve schilder was e musicus, koordirigent en meziek- en tiekenleraar.

==Kampen==
Op 14 febrewaori 1945 trouwde Evink in 't Grunningse [[Moarum]] mit Frouke (geboren Froukje) Botma uut [[Boerakker]], toendertied in de gemiente Moarum. Jaorenlaank dreven de beiden in de Geerstraote in Kampen een keunsthandel annex liestenmakerije. Ok begunden ze daor reclamebureau Tijmeka (wat stund veur Tijmen Evink Kampen). Evink schreef teksten, etaleerde en schilderde reclames veur bedrieven.

De Evinks gungen vake mit vekaanse naor [[Amelaand]], daor as ze een vekaansiewoning kochten. Evink organiseerde der (verkoop)tentoonstelings. Op latere leeftied begunde Frouke op andrang van Tiem te [[aquarel]]leren; ze illustreerde onder meer dichtbundels van [[Nel Benschop]].

Tiem Evink aoverleed in 2009; Frouke Evink-Botma in 2017. Ze bint begraven op de algemiene begraafplaatse van Wilsum.

==Bronnen==
*[https://www.collectieameland.nl/beeldende-kunst/tiem-evink Collectie Ameland: Tiem Evink]
*[https://www.walkatearchief.nl/onderwerp/evink-tijmen-tiem/ SNS Historisch Centrum: Evink, Tijmen (Tiem)]
*[https://wilsuminvroggertied.nl/evink-tijmen-tiem/ Wilsum in vrogger tied: Evink, Tiem (1918-2009).]
*Wiewaswie.nl: hielijksakte

==Zie ok==
*[https://www.youtube.com/watch?v=C32xoHDhlBc WalkateArchief: FWA zomertentoonstelling - Frouke Botma - Tiem Evink, een dubbelportret.] - opnames in een YouTube-filmpien van wark van Tiem Evink en Frouke Evink-Botma

{{Dia|Dit artikel is eschreven in 't [[Zuudwest-Drèents]].}}

[[Kategorie:Drèents artikel]]
[[Kategorie:Nederlaandse schilder]]
[[Kategorie:Muzikaant uut Oaveriessel]]
