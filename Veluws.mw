[[Ofbeelding:Veluws.png|thumb|250px|Kaorte van 't Veluwse dialekgebied]] 
'''Veluws''' is een [[Nedersaksisch]] dialek dat op de [[Veluwe]] epraot wonnen. 't Veluws het twee onderverdelingen van 't [[dialekt|heufdialek]] namelijk 't [[West-Veluws|West-]] en 't [[Oost-Veluws]], disse twee dialekken lieken grotendeels wel op mekaar mar verschillen in [[grammatica]] wel wat van mekaar. In 't Oost-Veluws zegen ze bieveurbeeld ''wie(le) warkt/wärkt'' en in 't West-Veluws ''wie/wulie wa[a]rken''.

In woordenschat wonnen 't West-Veluws oek wat meer beïnvleud deur 't [[Standardnederlaans]]. Ho dichterbie je bie 't geschei mit 't Oost-Veluws koemen, ho meer de dialekken ofwieken van 't Standardnederlaans. In 't centrale deel waor 't West-Veluws epraot wonnen, zegen ze: ''hie staot'', in 't noordwessen zegen ze: ''hij steet''. Vergeleken mit 't Oost-Veluwse ''hij/hee stiet'', hef dit al een [[Nedersaksisch]]ere invleud. 

==Overgang Sallaans Oost-Veluws==
't Meest noordoostelijke deel van de [[Veluwe]] wonnen evormd deur de [[Iesselvallei]], en deur de darpen op de oostflank van de Veluwse heuvelrogge, an de ouwe weg van [[Zwolle]] naor [[Apeldoorne]]: [[Attem|Hattem]], [[Waopenvelde]], [[Heerde]], [[Epe]], [[Emst]], [[Vaossen]], [[Wenum Wiesel]] en oek Apeldoorne. Disse dialecten lieken stark op wat an de overkaante van de [[Iessel]] espreuken wonnen. Disse toch vrie breje revier is in 't geheel gien dialekscheijing. We zien zelfs dat een opvallend taalverschiensel dat in Overiessel beteund is tot een paor Sallaanse plaotsen ([[Dalsen]], [[Heino]], [[Raolte]], [[Wieje]], [[Olst]]) en daorbuten in heul Overiessel neet veurkump, juus wel weer in de Gelderse Iesselvallei anwezig is. We bedoelen hiermee de uutsprake van de korte ''a'' as ''ä'', en de uutsprake van de ''aa'' (in bepaolde woorden) as ''ää''. 

In aandere woorden is de Nederlaanse aa op de oostelijke [[Veluwe]] een ''ao'', liekas in [[Overiessel]] en de [[Achterhook|Achterhoeke]]. 't Geet hier um een historische verdeling: woorden mit een oorspronkelijk (in 't West-Germaans) lange ''aa'' bin in een veer verlejen ‘verduusterd’ tot ''ao'' (bieveurbeeld: ''schaop''). Woorden mit een ''aa'' dee pas laoter lange ewonnen bin (deur rekking in open lettergrepe) hem an dat preces van verduustering, dat to al of-esleuten was, neet mee-edaon, en bin een ‘heldere’ ''aa'' ebleven (bieveurbeeld: ''water''), en in 't osen dus ''ää'' ewonnen.

==Overgang West- naor Oost-Veluws==
Op de westelijke helfte, naor de [[Zujerzee]] bie de Veluwe toe, kennen we oek 't paor ''aa/ao'' veur woorden dee in 't [[Nederlaands|Nederlaans]] een ''aa'' hem, mar noen is de verdeling fonetisch, um precies te wezen ofhankelijk van de klanke dee op de klinker volg. Is dat een medeklinker dee mit de lippen of in 't achterste deel in de holte van de bek evormd wonnen, dan blief de ''aa'' een ''aa'' (bieveurbeeld: ''schaap''). Steet de ''aa'' an 't einde van een lettergrepe, of veur een medeklinker dee veurin de holte van de bek evormd wonnen, dan wonnen de ''aa'' een ''ao'' (bieveurbeeld: ''[[woater|waoter]]''). Disse verdeling gel veur alle Zujerzeeplaotsen op de Veluwse kus, mar oek veur [[Urk]]. 't Zujen van de Veluwe hef overal ''ao''. Kloeke schrief: 

<cite>Bij persoonlijk bezoek op Urk is mij gebleken, dat het "Veluwsch" principe daar zo geregeld opgaat, als men maar van een klankwet mag verwachten.’ (Kloeke [[1952]]: 197).</cite>

===Taalgrens: ol/ou===
Is de (Gelderse) Zujerzeekus dus op 't gebied van de ''aa'' een eenheid, in een aander belangriek taalverschiensel is dat neet 't geval. De woorden ''oud, zout, (ik) zou'' enzovort, wonnen in [[Elburg]] en [[Doornspiek]] uut-espreuken as ''old, zolt (ik) zol enzovort'', liekas vriewel heul 't osen van Nederlaand. Naor 't zujen luui de uutsprake ''oud, zout, (ik) zou''. De grensliende lusssen ''oud'' en ''old'' loop tussen [[Doornspiek]] en [[Nunspeet]] over de bossen van de Veluwe naor 't zujen. [[Apeldoorne]] lig precies op de grens, en onder Apeldoorne buug de liende weer mit de bossen mee naor 't zuudosen, en raak bie Dieren de Iessel. Op de grens staon ''ol'' en ''ou'' soms naos mekaar. De Reeks Nederlandse Dialectatlassen (RND), mit een opname uut de jaoren vuuftig, steet bie Apeldoorne ''beukenholt'' naos ''beukenhout''. Bie veldwark in [[Nunspeet]] (buurtschap [['t Hul]], dus an de westkaante van de Zujerzeestraotweg), wönnen in [[2003]] ''hout'' en ''zout'' eheurd naos ''ik zol''. De dialectologe Jo Daan hef de ol/ou-liende de staotus van een dialekgrens egeven. Op heur kaorte vorm disse liende de grens tussen 't Gelders-Overiessels en 't Veluws. In disse terminologie is '''Veluws''' dus de andujing veur de westelijke helfte van de Veluwe, dat an 't mit 't [[Veluwemeer]] lig.

===Taalgrens: -en/-n/-e===
De ol-/ou-grens loop veur een groot deel, mar neet helemaole, parallel mit de grens dee de dialekken mit een warkwoordsuutgang in de eerste en darde persoon meervoud, tegenwoordige tied (wule loopt) schei van de dialekken mit een en-meervoud (wule lopen). 't -en-gebied lig in 't wessen van disse liende. Overigens is de e in lopen vake neet heurbaor, en klink 't woord ongeveer as ''loobm''. Allinnig in 't wessen van 't lopen-gebied zegen ze warkelijk ''lopen''. Dat gebied is vrie smal, want bie de munding van de [[Eem]] begin 't grote, westelijke gebied waor de ''n'' juus vort-eleuten wonnen (lope). Nog iets westelijker, deur oostelijk Gooilaand, loop de grens dee ''muis'' (in 't westen) schei van ''muus'', en ''ijs'' van ''ies''. Hiermee is de meest westelijk grens van 't [[Nedersaksisch]]e taalgebied bereik.

Beiden lienen, de lope-/lopen-liende en de ijs-/ies-liende lopen vanof 't [[Eemmeer]] in stark zuudoostelijke richting, en kruzen de Utrechs-Gelderse previnsiegrens. De zuudwesthoeke van de Veluwe, [[Schaarpezeel|Scharpenzeel]], [[Ede]] enzovort, val buten disse lienen en buten 't Nedersaksisch.

==Zie oek==
*[[West-Veluws]]
*[[Oost-Veluws]]

{{Bron|http://www.ru.nl/dialect/wgd/inleiding_rivierengebied.htm}}

[[Category:Oost-Veluws artikel]]
[[Category:Nedersaksisch]]

[[en:Veluws]]
[[nl:Veluws]]
