[[Ofbeelding:Veluws.png|thumb|250px|Kaorte van 't Veluwse dialekgebied]] 
't '''Veluws''' is een [[Nedersaksisch]]e dialekgroep dat op de [[Veluwe]] epraot wonnen. 't Veluws hef twee heufonderverdelingen, namelijk 't [[West-Veluws]] en 't [[Oost-Veluws]], veerder hef zwat elk darp en elke stad zien eigen dialek, vake is der oek nog es een dialekverschil binnen een darp of [[buurtschop|buurtschap]]. Oost- en West-Veluws lieken wat de [[grammatica]] angeet neet ech op mekaar, mar veural in 't grensgebied mit 't Oost-Veluws (zoas 't [[Nunspeets]]) wonnen 't verschil wat kleiner. In 't Oost-Veluws zegen ze bieveurbeeld ''wie(le) warkt/wärkt'' en in 't West-Veluws ''wie/wulie wa[a]rken''. Wat de woordenschat angeet lieken de dialekken vake wel op mekaar.

In woordenschat wonnen 't West-Veluws oek wat meer beïnvleud deur 't [[Standardnederlaans]]. Ho dichterbie je bie de grens mit 't Oost-Veluws koemen, ho meer de dialekken ofwieken van 't Standardnederlaans. In 't centrale deel waor 't West-Veluws epraot wonnen, zegen ze: ''hie staot'', in 't noordwessen zegen ze: ''hij steet''. Vergeleken mit 't Oost-Veluwse ''hij/hee stiet/steet'', hef dit al een [[Nedersaksisch]]ere invleud. 

==Taalgebied==
't Veluws wonnen epraot in de meeste darpen en stejen op de [[Veluwe]], mar in 't uterste noordosen van de Veluwe is der een heel klein stukjen waoras ze al [[Sallaans]] praoten. Naos de gewone indeling van 't Veluws] zoas dat hierboven beschreven steet, wonnen der oek Veluws epraot in de gemeente [[Bunsjoten|Bunschoten]] in de Nederlaanse previnsie [[Utrech]] en oek op plaosen waor 't dialect al zwat vort is, praoten ze vrogger Veluws zoals in [[Amersfoort]] en [[Leusden]] (zie: [[Amersfoorts]]). 't [[Huizen]]s kan taalkundig oek bie 't Veluws erekend wonnen.

==Overgang van 't Sallaans naor 't Oost-Veluws==
't Meest noordoostelijke deel van de [[Veluwe]] wonnen evormd deur de [[Iesselvallei]], en deur de darpen an de oostkaante van de Veluwse heuvelrogge, an de ouwe weg van [[Zwolle]] naor [[Apeldoorne]]: [[Attem|Hattem]], [[Waopenvelde|Wapenveld]], [[Heerde]], [[Epe]], [[Emst]], [[Vaossen]], [[Wenum Wiesel]] en oek Apeldoorne zelf. Disse dialekken lieken stark op wat an de overkaante van de [[Iessel]] espreuken wonnen. Disse toch vrie breje revier is in 't geheel gien dialekscheiding. We zien zelfs dat een opvallend taalverschiensel dat in Overiessel beteund is tot een paor Sallaanse plaosen ([[Dalsen]], [[Heino]], [[Raolte]], [[Wieje]], [[Olst]]) en daorbuten in heel Overiessel neet veurkump, krek wel weer in de Gelderse Iesselvallei anwezig is. We bedoelen hiermee de uutsprake van de korte ''a'' as ''ä'', en de uutsprake van de ''aa'' (in bepaolde woorden) as ''ää''. 

In aandere woorden is de Nederlaanse aa op de oostelijke [[Veluwe]] een ''ao'', net as in [[Overiessel]] en in de [[Achterhook|Achterhoek]]. 't Geet hier um een historische verdeling: woorden mit een oorspronkelijk (in 't West-Germaans) lange ''aa'' bin in een veer vlejen ‘verduusterd’ tot ''ao'' (bieveurbeeld: ''schaop''). Woorden mit een ''aa'' dee eers laoter lange ewönnen bin (deur rekking in open lettergrepe) hem an dat preces van verduustering, dat to al of-esleuten was, neet mee-edaon, en bin een ‘heldere’ ''aa'' ebleven (bieveurbeeld: ''water''), en in 't osen dus ''ää'' ewonnen.

==Overgang van West- naor Oost-Veluws==
Op de westelijke helfte, naor de [[Zuderzee|Zujerzee]] bie de Veluwe toe, kennen we oek 't paor ''aa/ao'' veur woorden dee in 't [[Nederlaands|Nederlaans]] een ''aa'' hem, mar noen is de verdeling fonetisch, um precies te ween ofhankelijk van de klanke dee op de klinker volg. Is dat een medeklinker dee mit de lippen of in 't achterste deel in de holte van de mond evormd wonnen, dan blief de ''aa'' een ''aa'' (bieveurbeeld: ''schaap''). Steet de ''aa'' an 't einde van een lettergrepe, of veur een medeklinker dee veurin de holte van de mond evormd wonnen, dan wonnen de ''aa'' een ''ao'' (bieveurbeeld: ''[[woater|waoter]]''). Disse verdeling geld veur alle Zujerzeeplaosen op de Veluwse kus, mar oek veur [[Urk]]. 't Zujen van de Veluwe hef overal ''ao''. [[G.G. Kloeke|Kloeke]] schrif: 

<cite>Bij persoonlijk bezoek op Urk is mij gebleken, dat het "Veluwsch" principe daar zo geregeld opgaat, als men maar van een klankwet mag verwachten.’ (Kloeke [[1952]]: 197).</cite>

===Uutsprake: ao of aa?===
Zoas hierboven al vermeld steet wonnen de uutsprake van de ''aa'' of ''ao'' in 't West-Veluws bepaold deur de medeklinker dee op de aa volg, as dit de '''t, d, s, z, n, l, r''' of '''j''' bin dan heur je meestentieds ''ao'', en as dit de '''p, b, m, v, f, k, g''' of '''ng''' bin dan heur je meestentieds ''aa''. Op disse regel bin vanzelf wel een antal uutzonderingen, mar dit kan per dialek weer aanders ween, zo ku-j 't woord ''speciaal'' in 't ene dialek uutspreken as ''speesj'''aol''''' en in 't aandere dialek as ''speesj'''aal'''''. In 't Oost-Veluws bin disse klankregels neet van toepassing.

===Taalgrens: ol/ou===
Is de (Gelderse) Zujerzeekus dus op 't gebied van de ''aa'' een eenheid, in een aander belangriek taalverschiensel is dat neet 't geval. De woorden ''oud, zout, (ik) zou'' en gao zo mar deur, wonnen in [[Elburg]] en [[Doornspiek]] uut-espreuken as ''old, zolt (ik) zol enzovort'', zoas in zwat 't hele osen van Nederlaand. Naor 't zujen toe heur je de uutsprake ''oud, zout, (ik) zou''. De grensliende lusssen ''oud'' en ''old'' loop tussen [[Doornspiek]] en [[Nunspeet]] over de bossen van de Veluwe naor 't zujen. [[Apeldoorne]] lig krek op de grens, en onder Apeldoorne buug de liende weer mit de bossen mee naor 't zuudosen, en raak bie [[Dieren]] de [[Iessel]]. Op de grens staon ''ol'' en ''ou'' soms naos mekaar. De Reeks Nederlandse Dialectatlassen (RND), mit een opname uut de jaoren vuuftig, steet bie Apeldoorne ''beukenholt'' naos ''beukenhout''. Bie veldwark in [[Nunspeet]] (buurtschap [['t Hul]], dus an de westkaante van de Zujerzeestraotweg), wönnen in [[2003]] ''hout'' en ''zout'' eheurd naos ''ik zol'' en ''ik wol''. De dialectologe [[Jo Daan]] hef de ol/ou-liende de staotus van een dialekgrens egeven. Op heur kaorte vormp disse liende de grens tussen 't [[Gelders-Overiessels]] en 't Veluws. In disse terminologie is '''Veluws''' dus de andujing veur de westelijke helfte van de Veluwe, dat an 't mit 't [[Veluwemeer]] lig.

===Taalgrens: -en/-n/-e===
De ol-/ou-grens loop veur een groot deel, mar neet helemaole, gelieke mit de grens dee de dialekken mit een warkwoordsuutgang in de eerste en darde persoon meervoud, tegensworige tied (wule loopt) scheid van de dialekken mit een en-meervoud (wule lopen). 't -en-gebied lig in 't wessen van disse liende. Overigens is de e in lopen vake neet heurbaor, en klink 't woord ongeveer as ''loobm''. Allinnig in 't wessen van 't lopen-gebied zegen ze warkelijk ''lopen''. Dat gebied is vrie smal, want bie de munding van de [[Eem]] begint 't grote, westelijke gebied waor de ''n'' juus vort-eleuten wonnen (lope). Nog iets westelijker, deur oostelijk Gooilaand, loop de grens dee ''muis'' (in 't wessen) scheid van ''muus'', en ''ijs'' van ''ies''. Hiermee is de meest westelijk grens van 't [[Nedersaksisch]]e taalgebied bereik.

Beiden lienen, de lope-/lopen-liende en de ijs-/ies-liende lopen vanof 't [[Eemmeer]] in stark zuudoostelijke richting, en kruzen de Utrechs-Gelderse previnsiegrens. De zuudwesthoek van de Veluwe ([[Schaarpezeel|Scharpenzeel]], [[Ede]] en gao zo mar deur), vuilt buten disse lienen en buten 't Nedersaksisch.

==Zie oek==
*[[West-Veluws]]
*[[Oost-Veluws]]

{{SNLV}}
{{Bron|Mit toestemming van [[Harrie Scholtmeijer]] (de auteur):  http://www.ru.nl/dialect/wgd/inleiding_rivierengebied.htm}}

[[Kattegerie:West-Veluws_artikel]]
[[Kattegerie:Nedersaksisch]]

[[en:Veluws]]
[[nl:Veluws]]
