De '''Drentse Schrieverskring''' is een schrieversverbond in de [[Nederlaand|Nederlaandse]] pervincie [[Drenthe]], det van 1953 töt en met 1996 bestund en in 2012 vanni'js op-estart is. 't Heufddoel van de oorspronkelijke Schrieverskring was 't behold van de [[Drèents|Drèentse taal]] en cultuur en 't uutdragen van 't 'Drèents-eigen'.

==Ontstaon==
De Schrieverskring wördden op 18 febrewaori 1953 in [[Grunnen (stad)|Grunning]] op-ericht naor anleiding van 't eerste lustrum van de Drèentse veriening 'Drenthe' in de pervincie Grunning. Bi'j die viering wördden een 'Schrieversveziet' eholden, waor de studenten [[M.A.M. Huyser van Reenen]], [[Gerard Nijenhuis]] en [[Gerriet Wilms]] 't in 't zin kregen umme de Drèentse schrievers bi'jien te brengen.

Bi'j oprichting bestund 't bestuur uut de volmachten M.A.M. Huyser van Reenen, G. Wilms, G. Nijenhuis, [[Nell Meyboom-Veltman]] en [[Jan Naarding]]. De Schrieverskring ontwikkelden hum töt een bont gezelschop schrievers, dichters, veurdrachtskeunstenaors, kurendrievers, folkloristen en streektaalliefhebbers.

==Drokte==
Maotschoppelijke ontwikkelingen bleef de Kring van ofzi'jdig, op een kleine groep jongeren en polemisten sinds de jaoren tachtig nao. Ie kregen verschil van mening tussen de beholdende garde, die heur meer identificeerden mit 't tiedschrift ''Oeze Volk'' (now ''[[Oeze Volk/Maandewark]]'') en babyboomers die de Drèentse schrieveri'je wolden moderniseren, van taboes ontdoen en heur maotschoppelijk wolden engageren. Dizze lesten schaarden heur rond 't tiedschrift ''[[Roet (tiedschrift)|Roet]]''.

Nao een hoop drokte oaver identiteit en samenstelling wördden de Drentse Schrieverskring ontbunden op 29 meie 1996.

==Ni'je Schrieverskring==
[[Ofbeelding:Amen cafe de Amer.jpg|thumb|right|Kefee De Amer in Amen, daoras in 2012 de ni'je Drentse Schrieverskring veur 't eerst bi'jienkwaamp]]
In 2012 zetten Gerard Nijenhuis en [[Albertien Klunder]] een ni'je Drentse Schrieverskring op, umdet schrievers in Drenthe hadden an-egèven verlet te hebben van onderling contact. De ni'je Schrieverskring mut d'r zowal wezen veur sociaole contacten as veur 't becommentariëren van mekaars wark, 't anfietern van begunnende schrievers en 't behartigen van de belangen van Drèents(talige) schrievers. De eerste bi'jienkomst wördden eholden in kefee De Amer in [[Amen]].

==Bronnen==
*[http://www.encyclopediedrenthe.nl/Drentse%20Schrieverskring Encyclopedie Drenthe Online]
*[http://www.rtvdrenthe.nl/audio/podium-26 RTV Drenthe (Podium, 6 juni 2012)]

{{Dia|Dit stok is eschreven in 't [[Zuudwest-Zuud-Drèents]] van de Drèents-Oaveriesselse grèensstreek.}}

[[Kategorie:Drèents artikel]]
[[Kategorie:Drenthe]]
[[Kategorie:Nedersaksiese organisasie]]
