{{Etelazie}}[[Ofbeelding:Hoogveenontginning door Jacobus Sibrandi Mancadan.jpg|right|thumb|500px|Schilderij van de ontginnen van hoogveen, môkt deur Jacobus Sibrandi Mancadan]]
In dizze '''lieste van Veenkelonioals Grönnegse begrippen''' stoan begrippen dij van doun hebben mit t leven in de Veenkelonien van dou en nou en veuraal mit geogroafische dingen dij in de [[Veenkelonie|Grönnegs-Drìntse Veenkeloniën]] veurkommen of -kwammen. 

== Daip ==
[[Ofbeelding:Musselkanaal_op_de_topografische_kaart_van_1933.jpg|right|thumb|n Koartje woar t systeem van heufdknoal en ziedknoalen zichboar is. De lien van rechtsonder noar linksboven is t Stadsknoal. De lienen dij doar van linksonder noar rechtsboven noar tou lopen binnen de Drìntse Monden. De blaauwe lienen dij weer van rechtsonder noar linksboven goan binnen de wieken van t Noorder- en Zuderdaip van de Monden.]]
t '''Daip''' of '''knoal''' was de heufdwotterweg woarover de [[törf]] noar [[Grunnen (stad)|Stad]] tou brocht wuir. Dit is veurnoamelk t [[Stadsknoal (knoal)|Stadsknoal]], zudelker ook Muzzelknoal en Troapelknoal nuimd (net as de dörpen dij der aan liggen). Tuzzen stroade en t daip ligt de '''daipswale''' mit n bredte van sikkem n haalve meter tot twèje. Hierop gruien bomen en is veuraal bedould veur de steveghaid, dat de stroade nait in t daip zakt. Tegenswoordeg wordt t voak gebruukt veur t [[angelsport|angeln]].

== Wieke ==
De '''wieken''' waren de ziedknoalen van de heufdknoalen. In de [[Drìntse monden]] het of haar man vrouger n ''Noorderdaip'' en n ''Zuderdaip''. Dit waren daipen, heufdknoalen, woarvan de wieken t laand in leupen. De Noorder- en Zuderdaipen van de monden waren op zuchzulf ook weer wieken van t Stadsknoal. De maiste wieken binnen dempt of verklaind en dainen nou as [[jirresloot]]. In de maiste monden bestaait nog môr ain van baaide daipen. As dat zo is, is dij versmald. Op dij dempen ligt nou voak n stroade dij dezulfde noam het as t vrougere knoal.

== Dörpskaande ==
Deurdat der lintdörpen aan de knoalen ontstonnen, het of haar man twai kaanten dij deur t knoal schaaiden wörren. Dij twai kaanten waren aaltieds ongeveer op zulfde wieze induild. In de monden lag de '''dörpskaande''' van t daip aaltieds tuzzen t Noorder- en Zuderdaip in. In dörpen as [[Knoal (dörp)|Knoal]], [[Muzzelknoal]], [[Troapel]] en [[Wildervank]] lag dizze kaande aaltieds aan de maist zudelke kaande, behaalve n stukkie van Troapelknoal en Troapel, woar t daip recht noar t zuden tou gaait en woar t den aan de westelke kaande ligt.

== Laandskaande ==
De aander kaande haidde de '''laandskaande''', omdat aan dizze kaande minder bebaauwen was en voak grode boerenploatsen stonnen. Vanôf hier kon man makkelk op de akkers kommen. Dizze kaande was den ook minder goud beriekboar, onderaandere omdat der n mindere weg lag/ligt as aan dörpskaande en deurdat dij allend mit bruggen verbonden waren mit aandere wegen. In veul dörpen is, noast aan de dichtte van bebaauwen, nog aan de rooieklinkerstroade nog tou zain wat de laandskaande is. De dörpskaande is tegenswoordeg asfalteerd.

== Bruggen ==
n '''Brug''' is n ôfstandsainhaid in veul Veenkelonioale dörpen as Knoal en Wildervank. t Is de ôfstand van brug tot brug tou, dij sikkem 600 meter is. As aine vroagt "Gaaist met even n ìndje lopen?", den kin t antwoord van de aander wezen "Houveul bruggen wolst doun dìn?".

== De Monden ==
Mit '''de Monden''' of '''de Drìntse Monden''' worden de lintdörpen bedould dij van zuudwest noar noordoost tou noar t Stadsknoal lopen in de provìnzie [[Drenthe|Drìnthe]]. Dit is n huile riege van laange lintdörpen, woaronder [[Eerste Exloërmond|Eerste Mond]], [[Tweede Exloërmond|Twijde Mond]], [[Eerste Valthermond]], [[Valthermond]], [[Nèjbunen]], [[Gasselternijveen]], [[Gasselterboerveensemond]], enz. Zai ook t artikel [[Drìntse monden]].

[[Ofbeelding:Wildervank Klinkenberg 01.JPG|right|250px|thumb|n Standbeeld ien Wildervank]]
== Snikke ==
n '''Snikke''' was n boot dij trokken wuir deur n peerd. Deurdat t laandschop nog roeg was en de Veenkelonien vol lagen mit knoalen, was t schip de makkelkste wieze van vervoer. t Peerd (of meerder peerden) luipen aan (as t meer waren) weerskaanten van t knoal en trokken de snikke veuruut. In t Hollaands wordt t dìn ook wel n ''trekschuit'' nuimd. In t begun was t veuraal veur klaine luu (wat stoates aangaait) dij törf vervoeren wollen en dat nait deur de grode komnijs doun wollen luiten. Loater wuiren der ook gouder en mìnzen mit vervoerd. Op peerd zat n knecht ('''snikjong'''), of dij luip der veuraan en boas, de '''snikkevoarder'''/'''snikjevoarder''' zat op t schip om te kieken of ales goud gong. Loater kwam der de '''peerdentram''' dat t zulfde idee is, môr den mit n kare over n rails of over stroade. As de snikkevoarder bie n brug kwam, bluis er op de '''snikhoorn''' om de brugmeester tou woarschaauwen dat er der aan kwam, zodat de dij genog tied haar om de brog open tou doun en op dizze wieze zo min meugelk vertroagen veroorzoakde. Voak worden snikken vandoag aan dag nog gebruukt veur de pleziervoart of veur t toerisme.

Zai ook t artikel [[Scheepsjagen]].

== Vennechie ==
n '''Vennechie''' is n klain natuurplasje dat overbleven is uut de tied dat der nog [[vene (grondsoorte)|veen]] was. De noam Fennechie of Fennechien komt ook veur as veurnoam veur wichter.

== Törfsteker ==
n '''Törfsteker''' was aine dij törvies muik van veen, dizze opdreugen luit en doarnoa op n koare noar t schip brocht. Tegenswoordeg wordt dit woord veuraal gebruukt om aine aan te duden dij minder gèld het.

== Dalgrond ==
'''Dalgrond''' is de noam van n grondsoort dij bestaait uut zaand, vermengd mit veen. Noa de ontginnen van de Veenkelonien is sikkom t huile gebied omspit worden woardeur dizze grondsoort nou binoa overaal veurkomt. Noast steveghaid, zörgde dit ook veur n vruchtboare bodem.

== Veenheer ==
De '''veenheer''' was boas van de ontginnens en t komnij dij dat verzörgde. Hai was aigelks de riekste man in t huile gebied en woonde den ook voak op n '''veenbörg''', woarvan [[Börg Welgelegen]] in [[Sapmeer]] de grootste overblevende is.

== Stadsgrond ==
De veenheer waarkde voak veur t stadsbestuur. De ontgonnen gebieden kwammen den ook maisttieds in bezit van [[Grunnen (stad)|Stad]]. De '''Stadsgrond''' het den ook nog bestoan tot n poar joar trugge, dou n de lèste stadsgrond boeten bezit van de gemainte Grönnen kwam. Veur dij tied was der n prozes van laanksoam verkopen van dizze grond. Over de grond dij van stad was, wuir vrouger n bepoald bedrag betoald aan de gemainte. Moakelders wollen huzen op dizze grond den ook voak nait hebben, omdat t nait huil aantrekkelk was veur nèje kopers. In 2007 is dit tou n ìnde kommen.

[[Ofbeelding:Gronings_Veenkoloniaals.png|right|thumb|Lokoatsie van t Veenkelonioalse dialekt. Komt binoa huilemoal overain mit t gebied [[Veenkelonie|de Veenkelonien]] ]]
== Knoalsters ==
'''Knoalsters''' is n lokoale noam veur t [[Veenkelonioals|Veenkelonioale dialekt]]. Dizze noam klopt nait huilemoal, omdat t nait allend op Knoal proat wordt, môr in t haile gebied de Veenkelonien. n Reden veur dizze noam is dat man over t aalgemain vind dat man op Knoal t maist pure Veenkelonioals proat, deurdat t dialekt van de Drìntse monden beinvloud is deur t [[Midden-Drèents|Drìnts]], t dialekt van Troapel deur t [[Westerwôlds]] en t dialekt van Hoogezaand e.d.t. deur t [[Stadjeders]] en t Hollaands.

In diskussies leggen luu dij veur de term "knoalsters" binnen t ook wel uut as: De term knoalsters verwis nait allenneg noar t dörp Knoal, môr noar t huile gebied, de Veenkelonien, deurdat t huilemoal deurregen is mit daipen en wieken (knoalen).

== Bie t laand omdeel/noar beneden goan ==
De uutdrukken "'''bie t laand omdeel of noar beneden goan'''" verwiest noar de olle situwoatsie in Oost-Grönnen. De Veenkelonien waren toun nog bedekt mit [[vene (grondsoorte)|hoogveen]]. Hierdeur lag t laand hoger as t oostelkere [[Westerwôlde]]. As man van t Veengebied noar Westerwôlde gong, leek t den ook of man noar beneden gong. De uutdrukken "''bi t laand umhöch gaon''" is den ook de Westerwôldse tegenhanger. Tegenswoorden is dit juust nait meer t gevaal. Deur de ontginnen ligt Westerwôlde hoger, woardeur de uutdrukken ''bovenlaand'' ontstoan is veur Westerwôlde.

== Wilst n törvie? ==
De vroag "'''Wilst n törvie?'''", wordt vroagt aan aine dij mit zien elboog op toavel en mit zien kop op zien haand in sloap vaalt/valen is. In ploats van de haand, baidt de persoon hom den n törfblokkie aan, môr t betaikent aigelks dat de persoon wakker blieven mot.

== Fabrieksboer ==
n '''Fabrieksboer''' is n [[boer]] dij fabrieks[[eerpel|eerdappels]] verbaauwt veur de eerdappelmeelfabrieken. Voak wuiren dizze boeren minachtend aankeken deur de konsumptie-eerdappel verbaauwende boeren. Tegenswoordeg binnen binoa ale eerdappelboeren aansloten bie de eerdappelmeelfabriek.

== Strokarton ==
'''Strokarton''' is n [[karton]]soort dij môkt wordt van oald stro. In de Veenkelonien stonnen n huileboel strokartonfabrieken, môr dij binnen binoa apmoal sloten.

== Stookhok ==
n '''Stookhok''' was n klain bakstainen schuurtje dij noast t huus of boerderij ston. t Wuir in t begun gebruukt as klain boetenkeukenkje. Dizze funksie gong deur de eeuwen hìn aal meer verloren. Was in t begun van de 19. eeuw t stookhok veuraal t klaine, gemoudelke, kozege steechie van de boerin, loater verschoof dizze funksie noar binnen de boerderij tou. Vanôf t ìnde van de 19. eeuw wuir t aal meer gebruukt veur opslag van holt, törf of kolen, môr ook veur t opbaargen van de hoesslöddel, "braivenkaaste" en verwaarmstee as t boeten kold was. In tegenstellen tot de zudelke variant [[bakhuus]], was t gain zummerverblief. Stoede bakken was ook nait t belaangriekste, den dizze funksie wuir in t ìnde van de 19. eeuw overnomen deur de [[bakker|dörpsbakkers]].

== Kiepkirrels ==
'''Kiepkirrels''' waren luu dij voak uut t tegenswoordege [[Westfalen|Westvele]] kwammen en dij mit n '''kiepe''', n hoge rieten körf, gouder verkochten in de Nederlanden. Ook in de Veenkelonien kwammen zai veul veur. Voak haren zai grode aarmoud en gongen noar t westen tou om toch wat sìnten tou verdainen. In de Veenkelonien verkochten zie veuraal hozevöddel en aander plunnen. n Kiepkirrel wuir den ook wel Hozenveelenk nuimd. Zai ook t artikel [[Bakkiesman]].

== Kaaibakken ==
'''Kaaibakken''' is n old Grönnegs spellechie dat veuraal in de Veenkelonien speuld wuir. t Boasesidee is dat der n poaltje of n [[keie|brikke]] (de '''kaai''') hìnzet wordt, woarop wat sìnten lègd worden op baaide kaanten. Kop en munt worden verdaild onder baaide speulers, dus aine krig kop en aander krig munt. Doarnoa mout man mit n vlint noar t poaltje of de brikke tou goeien en as aine t poaltje ommietert krig er ale munten dij op grond liggen en op de kaande dij hom touwezen is. As aal muntjes op binnen, mag dij mit de maiste munten aal sìnten hebben. Dizze traditsie wordt in ere holden in t Veenkelonioal Museum in [[Veendam]].

== Swaart liggen hebben ==
De uutdrukken "'''Ik heb t laand swaart liggen'''" betaikent dat n boer zien akker huilemoal schier der bie liggen het veur de winter. Hai het din t krabben/oogsten doan en zien laand omplougd. t Woord "swaart" verwis din ook noar t donkere [[vene (grondsoorte)|klain]] dat overblif noa t kwiet worden van aal plantjederij.

{{dia|Schreven in t [[Veenkelonioals]] }}

{{DEFAULTSORT:Veenkelonioals Gronnegse Begrippen}}
[[Kattegerie:Grunnegs artikel]]
[[Kattegerie:Grunnen]]
[[Kattegerie:Drenthe]]
[[Kattegerie:Nedersaksiese woorden en begrippen]]
[[Kattegerie:Geografie]]
