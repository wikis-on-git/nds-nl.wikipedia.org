'''Body Stress Release''' (of-ekort: ''BSR'', vertaald: ''spanning in 't lief loslaoten'') is een [[gezondheid]]stechniek dee op 't fysieke [[lief]] wark. Disse techniek rich zich neet in 't biezunder op een ziekte of een lichamelijk prebleem mer activeert, via de [[spier]]en, 't zelfherstellende vermogen. Dit van neture anwezige vermogen wönnen minder as spieren neet meer op-ebouwde spierspanning los kunnen laoten. Disse vastezette spierspanning (body stress) beïnvleut 't [[zenuwstelsel]]. 't Zenuwstelsel hef veule functies, zoas 't besturen van de spieren, de [[orgaan|organen]], de [[zintuug|zintugen]], 't [[maag-darmstelsel]], de [[hormoon|hormonen]], de warmtehuushouwige, 't slaap- en waakritme en gao zo mer deur. As dit 't neet meer goed dut, dan veroorzaak 't klachen op allerhaande gebieden.

Bie 't Engelse woord ''stress'' (veur ''spanning'') denk je vake an te drok ween, alles vlogge doon, een naor geveul, einddaotums haolen en gao zo mer deur, mer toch he-j [[stress]] in een bepaolde maote neudig. 't Huilt je actief, stark, waakzaam en zet an tot veuruutgang. Mer as de persoonlijke grens tussen de beneudigde spanning en te veule spanning te vake overschrejen wönnen, dan kan 't ummeslaon in negetieve verschiensels/klachen. De stress wönnen dan deur 't lief as spierspanning vastezet um 't lief te bescharmen, te spalken as 't waore. As dat lange zo blif en bie herhaoling gebeurt, hef dit gevolgen, een paor veurbeelden bin: vastezette/stieve spieren, zeerte, of de heeltied meui ween. De communicasie tussen de [[harsens]] en 't lief is dan in 't wiere en klachen ontstaon umdat 't zenuwstelsel zien wark neet meer goed kan doon. Vake wönnen dit ezien as een tekortkoeming van 't lief en dan is der de neiging um der extra tegenin te gaon. Hierdeur reageert 't lief mit nog meer anspannen en vastezetten van de spieren, 't zenuwstelsel wönnen opniej beïnvleud en zo geet 't veurdan, soms jaorenlang. Op disse meniere kunnen der alsmar meer klachen ontstaon.

== Losmaken ==
't Opslaon van spierspanning (body stress) is goed eorganiseerd; 't lief zörg derveur dat dit in bepaolde petronen gebeurt. De Body Stress Release-therepeut is op-eleid um disse petronen te herkennen en op te sporen waor en in welke richting 't zit. Hij/zee dut dit deur bepaolde gebieden rondumme de warvelkelom te tessen en maak hierbie gebruuk van 't zogeneumde biotrogkoppelingsmechenisme van 't lief. As der sprake is van vastezette spierspanning zal 't lief bie 't tessen reageren deur middel van reflexen. De BSR-therepeut kan disse reactie oflezen as een lichte bewegige in de [[voot|voten]]. Op disse meniere kan heel zörgvuldig vastesteld wönnnen hokken loslaoting de pesjent neudig hef en in welke richting 't uut-evoerd mut wönnen. Disse methode is effectief umdat der gien eigen interpretasie neudig is, neet van de pesjent en neet van de BSR-therepeut.

De behaandeling besteet uut 't geven van kleine, lichte impulsen mit de [[vinger]]s, [[duum|dumen]] of [[haand|hanen]] op de juuste spieren en in de juuste richting. 't Lief kan deur disse impulsen de spanning lage-veur-lage loslaoten. Hierdeur krig 't zenuwstelsel weer de ruumte en de communicasie tussen de harsens en 't lief zal herstellen. Dit is belangriek veur 't zelfgenezende vermogen dat derveur zörg dat de netuurlijke veerkrach en gezondheid weerkeert.

[[Kattegerie:West-Veluws artikel]]
[[Kattegerie:Geneeskunde]]
