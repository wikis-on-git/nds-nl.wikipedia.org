[[Ofbeelding:Witte_Kerkje_Heemse.JPG|thumb|right|Sint-Lambrechts-Kerk, te Hiemse]]

De '''Sint-Lambertuskarke''' in [[Hiemse]] ([[Hardenbarg (gemiente)|Haddenbarreg]], [[Overiessel]]), ok wel nuumd as '' 't Witte karkie'' (Nederlaans: ''Witte kerkje''),  is 'n karkgebouw van de Protestaanse Gemiente Haddenbarreg-Hiemse. Dizze karke beheurd töt 't arfgoed Haddenbarreg.

==Oorsprong: Holt==
Umme de eerste sporen van 't karkgebouw te ondekken mut wi'j teruggegaon töt de 8e eeuwe. Zo rond 750 n.Chr. kwaam de [[zendeling|zendelingen]] [[Lebuïnus]] en [[Marcellinus]] naor Noordoost-Overiessel umme 't evangelie te predeken. Zi'j hebt völe [[heidendom|heidenen]] töt 't [[christendom]] bekeerd.

Ok in Hiemse gebeuren det. Volngs geschiedschriever [[Brumanus]] waren de Hiemsenaren daor zo bliede met, det zi'j 'n holten kapellechie ebouwd hebt. In welk jaor det gebeuren wee-w nie, mar 't mut veur 762 ewes wèèn, umdet Marcellinus in det jaor is overlèden.

De karke is waorschienlijk op 'n [[Saksen (volk)|Saksische]] offerplaase bouwd. De offerstiene die daoran herinnert, lig nog aaltied an de voete van de karktoren.

==Oorsprong: Stiene==
Kört nao 't jaor 1200 wed de Hiemser karke vervang deur 'n stienen gebouw. Umme de karke op 'n stevige ondergrond te bouwen, wedden grote zwarfkeien in de grond eplaast. Tussen dizze stienen wed völe specie an-ebracht.

Op de zwarfkeien met specie wedden de muren ebouwd. Die muren waren maakt van iezeroerblokken. [[Iezeroer]] is 'n netuurstiene waorin veul iezer zit. Vrogger is 't in [[Sallaand]] veul gebruukt, umdet 't hier in grote hoeveulhèden veurkwam. De stadsmuure van Haddenbarreg is ok maakt van iezeroer. Dizze stiensoort halen men uut de berring van de [[Vechte]]. 't Wed met schepen an-evoerd. Det waar nie aaltied zonder risico. In 1209 wed 'n gebedsdag eholden veur de mannen die in noodweer waren verdrunken, toen zi'j stienen halen veur de karke in Hiemse.

Later wedden de karkmuren maakt van [[bakstien|bakstiene]]. Men hef berekend det de karke waorschienlijk 6,30 meter breed waar en 15,50 meter lange. Vanof de [[19e eeuw|19e eeuwe]] is 't gebouw bepleisterd. Daordeur bint de iezeroerblokken nie meer te zeen.

==In de karke==
In de karke bevind zich enkele opmarkelijke veurwarpen.
Allereerst de eiken holten preekstoele, uut 1681. Det jaortal is an-ebracht in 't 'plafond' van de preekstoele.
Verder een bewarkt doopvont van Bentheimer zaandstene uut plm. 1200 (van 1681 töt 1937 stönd hi'j in de tuune van de pastorie!), enkele grafstienen (ingang töt grafkelders van o.m. de Heren van Hiemse) en uuteraard de klokken.

In de toren, die trouwens eigendom is van de burgerlijke gemiente, hangt twi'j klokken. De grootste (de Sint Lambertusklokke) is emaakt in 1520 deur Hendrick van Dortmund. Hi'j hef ok 'n klenere klokke maakt, maor die is in 1829 vervang deur 'n ni'je. Nood-edwongen, omdet 't oorsprunkelijke exemplaar deur lange en hard te luden tiedens 't zgn. karstluden in 1827 waar ebarsten.

De klokke die in 1829 et kapotte exemplaar verving is emaakt door de firma Petit en Fransen uut Aarle-Rixtel. 

==Volkslegende==
[[Ofbeelding:Hardenberg Heemse Witte Kerk Offersteen.JPG|thumb|De zwarfki'je of, zo as an-enöm, de offerstiene. Welke lig bi'j de karktoren.]] 

Nao de val van 't Romeinse Riek göngen missionarissen, waoronder de 8e-eeuwse missionaris Lebuïnus (nuumd: 'apostol der friezen'), 't Saksische gebied in. Zi'j brachen hier 't christendom en waorbi'j deur de christenen völle heidense heiligdommen werden of-ebreuken, heilige bomen werden umme-hakt en heilige dieren werden eslacht. Mar van de Roomse Karke möchen de Saksen wel deurgaon met hun offeri'je, mar allinnig in de ni'j ebouwde holten karkies die op de plaas van de oolde heiligdommen werden ebouwd.

Op dizze dezölfde meniere is ok 't Witte karkie te Hiemse uut de groond erezen. Aaltied stiet nog stieds naos dizze karke de oolde offerstiene (waor op waorschienlijk in lange vervleugen tieden meinig maol 't ien en aander is offerd), waor over de volngde legende bestiet:

' Hoewel de 10e eeuwse levensbeschrieving van de heilige Lebuïnus van [[Dèventer|Deempter]] (''Vita Sancti Lebuini'') niks löslöt over vermiende meensenoffers, wil de volkslegende te en over Hiemse oons toch vertellen det Lebuïnus op ne keer tiedens zien zendingsreis in dizze buurte ne Saksisch jonk ered hef van de dood op 'n offerstiene, dit gebeuren waor now 't hudige Witte karkie stiet, en Lebuïnus zol net optied ewes wèèn: kört veur 't voltrekken van 't offer. '

{{Bron|http://wittekerk.noordoosten.nl/}}

{{Dialekt|sdz}}
[[Kategorie:Sallaands artikel]]
[[Kategorie:Keark in Oaveriessel]]
[[Kategorie:Nedersaksiese kultuur]]
[[Kategorie:Geschiedenis van Oaveriessel]]
[[Kategorie:Hardenbarg]]


[[nl:Sint-Lambertuskerk (Heemse)]]
