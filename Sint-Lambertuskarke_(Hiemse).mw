[[Ofbeelding:800px-Witte_Kerkje_Heemse.JPG|thumb|right|250px|Sint-Lambrechts-Kerk, te Hiemse]]

De '''Sint-Lambertuskarke''' in [[Hiemse]] ([[Hardenbarg (gemiente)|Haddenbarreg]], [[Overiessel]]), ok wel enuumd '' 't Witte karkie'' (Nederlaans: ''Witte kerkje''),  is 'n karkgebouw van de Protestaanse Gemiente Haddenbarreg-Hiemse. Dizze karke beheurd töt 't arfgoed Haddenbarreg.

==Oorsprong: Holt==
Um de eerste sporen van 't karkgebouw te ontdekken mut wi'j teruggegaon töt de 8e eeuwe. Zo rond 750 n.Chr. kwaam de [[zendeling|zendelingen]] [[Lebuïnus]] en [[Marcellinus]] naor Noordoost-Overiessel um 't evangelie te prediken. Zi'j hebt veul [[heidendom|heidenen]] töt 't [[christendom]] bekeerd.

Ok in Hiemse gebeuren dat. Völngs geschiedschriever [[Brumanus]] waren de Hiemsenaren daor zo bliede met, dat zi'j 'n holten kapelletie ebouwd hebt. In welk jaor dat gebeuren weet wi'j nie, maor 't mut veur 762 ewes wèèn, umdat Marcellinus in dat jaor is overlèden.

De karke is waorschienlijk op 'n [[Saksen (volk)|Saksische]] offerplaase ebouwd. De offerstiene die daoran herinnert, lig nog aaltied an de voete van de karktoren.

==Oorsprong: Stiene==
Kört nao 't jaor 1200 wed de Hiemser karke vervangen deur 'n stienen gebouw. Um de karke op 'n stevige ondergrond te bouwen, wedden grote zwarfkeien in de grond eplaast. Tussen dizze stienen wed veul specie an-ebracht.

Op de zwarfkeien met specie wedden de muren ebouwd. Die muren waren emaakt van iezeroerblokken. [[Iezeroer]] is 'n netuurstiene waorin veul iezer zit. Vrogger is 't in [[Sallaand]] veul gebruukt, umdat 't hier in grote hoeveulhèden veurkwam. De stadsmuure van Haddenbarreg is ok emaakt van iezeroer. Dizze stiensoort halen men uut de bedding van de [[Vechte]]. Et wed met schepen an-evoerd. Dat waar nie aaltied zonder risico. In 1209 wed 'n gebedsdag eholden veur de mannen die in noodweer waren verdrunken, toen zi'j stienen halen veur de karke in Hiemse.

Later wedden de karkmuren emaakt van [[bakstien|bakstiene]]. Men hef berekend dat de karke waorschienlijk 6,30 meter breed waar en 15,50 meter lange. Vanof de [[19e eeuw|19e eeuwe]] is 't gebouw bepleisterd. Daordeur bint de iezeroerblokken nie meer te zeen.

==In de karke==
In de karke bevind zich enkele opmarkelijke veurwarpen.
Allereerst de eiken holten preekstoele, uut 1681. Dat jaortal is an-ebracht in 't 'plafond' van de preekstoele.
Verder een bewarkt doopvont van Bentheimer zaandstene uut plm. 1200 (van 1681 töt 1937 stönd hi'j in de tuune van de pastorie!), enkele grafstienen (ingang töt grafkelders van o.m. de Heren van Hiemse) en uuteraard de klokken.

In de toren, die trouwens eigendom is van de burgerlijke gemiente, hangt twi'j klokken. De grootste (de Sint Lambertusklokke) is emaakt in 1520 deur Hendrick van Dortmund. Hi'j hef ok 'n klenere klokke maakt, maor die is in 1829 vervang deur 'n ni'je. Nood-edwongen, omdat 't oorsprunkelijke exemplaar deur lange en hard te luden tiedens 't zgn. karstluden in 1827 waar ebarsten.

De klokke die in 1829 et kapotte exemplaar verving is emaakt door de firma Petit en Fransen uut Aarle-Rixtel. 

==Volkslegende==
[[Ofbeelding:800px-Hardenberg Heemse Witte Kerk Offersteen.JPG|thumb|De zwarfki'je of, zo as an-enöm, de offerstiene. Welke lig bi'j de karktoren.]] 

Nao de val van 't Romeinse Riek göngen missionarissen, waoronder Lebuïnus, 't Saksische gebied in. Zi'j brachen hier 't christendom en waorbi'j deur de christenen veule heidense heiligdommen wedden of-ebreuken, heilige bomen wedden um-ehakt en heilige dieren wed eslacht. Maar van de Roomse Karke mochen de Saksen wel deurgaon met hun offeri'je, maor allene in de ni'j ebouwde holten karkies die op de plaas van de oale heiligdommen wedden ebouwd. 

Op dizze zölfde meniere is ok 't Witte karkie te Hiemse uut de grond erèzen. Aaltied stiet nog stieds naos dizze karke een aole offerstiene (waor op waorschienlijk in lange vervleugen tieden meinig maol 't ien en aander is offerd), waor over de volgende legende bestiet:

Hoewel de 10e eeuwse lèvensbeschrieving van de 8e-eeuwse missionaris en heilige Lebuïnus van [[Dèventer|Dèmpter]] (''Vita Sancti Lebuini'') niks löslöt over vermiende mèènsenoffers, wil de volkslegende te en over Hiemse oons toch vertellen dat Lebuïnus iens tiedens zien zendingsreis in dizze buurte een Saksisch jong hef ered van de dood op 'n offerstiene. Dit gebeuren bi'j 't hudige Witte karkie, en Lebuïnus zol net optied ewest wèèn: kört veur 't voltrekken van 't offer.

{{Bron|http://wittekerk.noordoosten.nl/}}

{{Dialekt|sdz}}
[[Kategorie:Sallaands artikel]]
[[Kategorie:Christendom]]
[[Kategorie:Nedersaksiese kultuur]]
[[Kategorie:Geschiedenis van Oaveriessel]]
[[Kategorie:Hardenbarg]]


[[nl:Sint-Lambertuskerk (Heemse)]]
