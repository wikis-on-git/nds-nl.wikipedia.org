[[Ofbeelding:Witte_Kerkje_Heemse.JPG|thumb|right|Sint-Lambrechts-Kerk, te Hiemse]]

De '''Sint-Lambertuskarke''' in [[Hiemse]] ([[Hardenbarg (gemiente)|Hardenbarreg]], [[Oaveriessel]]), ok wel nuumd as ''Witte karkie'' (Nederlaands: ''Witte kerkje''),  is 'n karkgebouw van 'n Protestaanse Gemiente Hardenbarreg-Hiemse. Dizze karke beheurd töt 't arfgoed Hardenbarreg.

==Oorsprung: Holt==
Umme de eerste speuren van 't karkgebouw te ondekken mu'w teruggegaone töt de 8e eewe. Um en naobi'j 750 n.Chr. kwamen de zendelings [[Lebuïnus]] en [[Marcellinus]] noar Noordoost-Oaverîessel umme 't evangelie te predikken. Zi-j hebt nie arreg völle luu töt 't [[christendom]] bekeerd, zo as de heiligen verhalen oens doet vertellen.

Ok op Hiemse gebeuren dat (zo bliede zo as dat in 'n heiligen lèvens van dizze heiligen wörden verhaalt). Voolgs geschiedschriever [[Brumanus]] waren de Hiemsenaren doar zo bliede met, dat zi-j 'n holten kapellechie ebouwd hebt. Op wuk joar dat gebeuren wee'w nie, mar 't mut veur 762 ewest hebben, umdat Marcellinus op dat joar uut de tied kommen.

De karke is woarschienlik op 'n [[Saksen (volk)|Saksiese]] offerplaatse ebouwd. De offerstiene die doar an herinnert, lig nog ait an de voete van de karketoren.

==Oorsprung: Stiene==
Kört noa 't joar 1200 wörden de Hiemser karke vervangen deur 'n stienen gebouw. Umme de karke op 'n stewig ondergrond te bouwen, wörden groten zwarfkeien in de grond eplaatst. Tussen dizze stienen wörden völ specie anebrach.

Op de zwarfkeien met specie wörden de muren ebouwd. Die muren waren emaakt van iezeroerblokken. [[Iezeroer]] is 'n netuurstiene woarin völ iezer zit. Vrogger is 't in [[Sallaand]] völle gebruukt, umdat 't hier in groten hoevölheden veurkwamen. De stadsmure van Hardenbarreg is ok emaakt van iezeroer. Dizze stiensoort haalden zi-j uut de berring van de [[Vechte]]. 't Wörden met schèpen anevoerd. Dat was nie ait zunder risico. Op 1209 wörden der 'n gebedsdag holden veur de keerls die in neudweer waren verdrunken, toen zi-j stienen haalden veur de karke in Hiemse.

Later wörden de karkmuren maakt van [[bakstien|bakstiene]]. Luu hebt berekkend dat de karke woarschienlik 6,30 meter breed waren en 15,50 meter laank. Vanof de [[19e eeuw|19e eewe]] is 't gebouw bepleisterd. Doardeur bint de iezeroerblokken nie meer te ziene.

==In de karke==
In 't karkie hebt zi-j nog enkele opmarklike veurwarpen.
Allereersten 'n eiken holten preekstoele, uut 1681. Dat joartal is anebrach in 't 'plafond' van de preekstoele.
doarbi-j ok 'n bewarkten deupvont van Bentheimer zaandstiene uut plm. 1200 (van 1681 töt 1937 stunden e in 'n tune van de pastorie!), enkele grafstienen  (ingaank töt grafkelders van o.m. de Heren van Hiemse) en uuteroard de klokken.

In de toren, die trouwens eagendom is van de burglike gemiente, hangt tweeë klokken. De grootsen (de Sint Lambertusklokke) is emaakt in 1520 deur Hendrick van Dortmund. Hi-j hef ok 'n kleanere klokke maakt, mar denne is in 1829 vervangen deur 'n ni-je. Neudedwungen, umdat 't oorsprunklike exemplaar deur laank en hard te luden tiedens 't zgn. karstluden in 1827 waren ebarsten.

De klokke die in 1829 't kapotten exemplaar vervung is emaakt deur de firma Petit en Fransen uut Aarle-Rixtel. 

==Volkslegende==
[[Ofbeelding:Hardenberg Heemse Witte Kerk Offersteen.JPG|thumb|De zwarfkeije of, zo as anenömmen, de offerstiene. Wukke lig bi-j de karketoren.]] 

Noa de val van 't Romeinse Riek göngen missionarissen, woaronder de 8e-eeewsen missionaris Lebuïnus (enuumd: 'apostel der frîezen'), 't Saksiesen gebied binnen. Zi-j hopten hier 't kristendom te brengen en woarbi-j deur de kristenen slim völle heiligdommen van de Saksen wörden ofebrökken, heilige beume wörden neeregooit en heilige dieren wörden slacht. Mar van de Roomsen Karke möchten de Saksen wel deurgoan met heur offeri-jen, mar allinnig in de ni-j gebouwde holten karkies die op de plaatse van de olde heiligdommen wörden ebouwd.

Op dizze dezölfden meniere is ok 't Witte karkie in Hiemse ebouwd. Ait stiet nog steeds nöast dizze karke de olde offerstiene (woar op waorschienlik in laank verlidden tied völle 't ien 'n aander is offerd), woar oaver de voolgende legende bestiet:

" Hoewel de 10e eewsen lèvensbeschrieving van d' heiligen Lebuïnus van [[Dèventer|Dempter]] (''Vita Sancti Lebuini'') niks lös löt over vermiende meansenoffers, wul de volkslegende in en oaver Hiemse oens toch vertellen dat Lebuïnus op 'n moal tiedens zien zendingsreis in dizze buurte 'n Saksies jonk ered hef van de dood op 'n offerstiene, dit gebeuren woar noe 't hudige Witte karkie stiet, en Lebuïnus zol net optied ewest hebben: kört veur 't doe van 't offer. "

{{Bron|http://wittekerk.noordoosten.nl/}}

{{Dialekt|sdz|[[Vechte|'t Vechtdal]]|ANS}}
[[Kategorie:Sallaands artikel]]
[[Kategorie:Keark in Oaveriessel]]
[[Kategorie:Nedersaksiese kultuur]]
[[Kategorie:Geschiedenis van Oaveriessel]]
[[Kategorie:Hardenbarg]]
