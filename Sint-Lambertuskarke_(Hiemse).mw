[[Ofbeelding:Witte_Kerkje_Heemse.JPG|thumb|right|Sint-Lambrechts-Kerk, te Hiemse]]

De '''Sint-Lambertuskarke''' in [[Hiemse]] ([[Hardenbarg (gemiente)|Haddnbarreg]], [[Overiessel]]), ok wel enuumd as ''Witte karkie'' (Nederlaans: ''Witte kerkje''),  is n karkgebouw van de Protestaanse Gemiente Haddnbarreg-Hiemse. Dizze karke beheurd töt t arfgoed Haddnbarreg.

==Oorsprong: Holt==
Um de eerste speurn van t karkgebouw te ondekkn mu-w terugge-gaone töt de 8e eeuwe. Zo rond 750 n.Chr. kwaamn de zendelings [[Lebuïnus]] en [[Marcellinus]] naor Noordoost-Overiessel um t evangelie te predikn. Zi'j hebt völle luu töt 't [[christendom]] bekeerd.

Ok in Hiemse gebeurn dat. Volgns geschiedschriever [[Brumanus]] waarn de Hiemsenaarn daor zo bli'j met, dat zi'j 'n holtn kapellechie bouwd hebt. In wölk jaor dat gebeurn wee-w nie, mar 't mut veur 762 west ween, umdat Marcellinus in dat jaor uut de tied kom.

De karke is waorschienlijk op n [[Saksen (volk)|Saksische]] offerplaatse bouwd. De offerstiene die daoran herinnert, lig nog altied an de voet van de karketoorn.

==Oorsprong: Stiene==
Kört nao t jaor 1200 werd de Hiemser karke vervangn deur n stienn gebouw. Um de karke op n stewig ondergrond te bouwn, werdn grote zwarfkeien in de grond eplaatst. Tussn dizze stienn werd veul specie an-ebrach.

Op de zwarfkeien met specie werdn de muurn ebouwd. Die muurn waarn emaakt van iezeroerblokkn. [[Iezeroer]] is n natuurstiene waorin veul iezer zit. Vrogger is t in [[Sallaand]] völle gebruukt, umdat t hier in grote hoeveulheedn veurkwaamn. De stadsmure van Haddnbarreg is ok emaakt van iezeroer. Dizze stiensoort haaln men uut de berring van de [[Vechte]]. t Werd met scheepn an-evoerd. Dat was nie altied zonder risico. In 1209 werd n gebedsdag eholln veur de mannen die in noodweer waarn verdrunkn, toen zi'j stienn haaldn veur de karke in Hiemse.

Later werd de karkmuurn emaakt van [[bakstien|bakstiene]]. Men hef berekknd dat de karke waorschienlijk 6,30 meter breed was en 15,50 meter lange. Vanof de [[19e eeuw|19e eeuwe]] is t gebouw bepleisterd. Daordeur bint de iezeroerblokken nie meer te zien.

==In de karke==
In de karke bevind zich enkele opmarkelijke veurwarpn.
Allereerst de eikn holtn preekstoele, uut 1681. Dat jaortal is an-ebrach in 't 'plafond' van de preekstoele.
Verder een bewarkt doopvont van Bentheimer zaandstiene uut plm. 1200 (van 1681 töt 1937 stönd e in de tuune van de pastorie!), enkele grafstienn  (ingang töt grafkelders van o.m. de Heren van Hiemse) en uuteraord de klokkn.

In de toorn, die trouwns eigndom is van de burgerlijke gemiente, hangt twee klokkn. De grootste (de Sint Lambertusklokke) is emaakt in 1520 deur Hendrick van Dortmund. Hi'j hef ok 'n klienere klokke maakt, mar die is in 1829 vervangn deur n ni'je. Neud-edwungn, umdat t oorspronklijk exemplaor deur lange en hard te luudn tiedns 't zgn. karsluudn in 1827 was ebarstn.

De klokke die in 1829 t kapotte exemplaor vervung is emaakt deur de firma Petit en Fransen uut Aarle-Rixtel. 

==Volkslegende==
[[Ofbeelding:Hardenberg Heemse Witte Kerk Offersteen.JPG|thumb|De zwarfkeije of, zo as an-enummn, de offerstiene. Welke lig bi'j de karketoorn.]] 

Nao de val van t Romeinse Riek göngn missionarissn, waoronder de 8e-eeuwse missionaris Lebuïnus (nuumd: 'apostel der friezen'), t Saksische gebied in. Zi'j brachn hier 't christendom en waorbi'j deur de christenn veul heidnse heiligdommn werdn of-ebreukn, heilige beumn werdn umme-hakt en heilige diern werdn slacht. Mar van de Roomse Karke möchn de Saksn wel deurgaone met hun offeri'je, mar allene in de ni'j gebouwde holtn karkies die op de plaatse van de olde heiligdommn werdn gebouwd.

Op dizze dezölfde meniere is ok t Witte karkie te Hiemse uut de grond ereezn. Altied stiet nog stieds naos dizze karke de olde offerstiene (waor op waorschienlijk in lange vervleugn tiedn mienig maol t iene en aander is offerd), waor over de volgnde legende bestiet:

" Hoewel de 10e eeuwse leevnsbeschrieving van de heilige Lebuïnus van [[Dèventer|Deempter]] (''Vita Sancti Lebuini'') niks lös löt over vermiende meensnoffers, wil de volkslegende te en over Hiemse oons toch vertelln dat Lebuïnus op n keer tiedns zien zendingsreis in dizze buurte n Saksisch jonk red hef van de dood op n offerstiene, dit gebeurn waor now 't hudige Witte karkie stiet, en Lebuïnus zol net optied ewes ween: kört veur t voltrekkn van t offer. "

{{Bron|http://wittekerk.noordoosten.nl/}}

{{Dialekt|sdz}}
[[Kategorie:Sallaands artikel]]
[[Kategorie:Keark in Oaveriessel]]
[[Kategorie:Nedersaksiese kultuur]]
[[Kategorie:Geschiedenis van Oaveriessel]]
[[Kategorie:Hardenbarg]]


[[nl:Sint-Lambertuskerk (Heemse)]]
