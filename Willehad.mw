[[Ofbeelding:Willehad.svg|thumb|200px|Sunte Willehad, uut de ''Passionael efte Dat levent der hyllighen to düde'' (Lübeck, 1507)]]
'''Willehad''' ([[Northumbria]], veur 745 - [[Blexen]], 8 november 789) was een [[Angelsassen|Angelsaksische]] [[missionaris]] die 't [[evangelie]] preekte onder de [[Fresen|Friezen]] en [[Saksen (vôlk)|Saksen]]. Hij mus derumme nogal ies vluchten, mar schupte 't töt eerste bisschop van [[Breemn|Bremen]] en nao zien dood töt [[heilige]].

==Wark onder de Friezen en Saksen==
Tussen 765 en 774 was Willehad op zendingsreis in [[Fraislaand (regio)|Frieslaand]], daor as in 754 [[Bonifatius (heilige)|Bonifatius]] ummebracht was. Willehad preekte in [[Dokkum]]. Naodet ze hum vurtejeugen hadden uut 't [[Humsterlaand]] (vandage de dag in west-Grunning), gunk e hen [[Drenthe]]. Daor leek zien wark nog best te lokken, mar uuteindelijk wördden hij ok daor vurtejeugen. Hij zol ok warkzem ewest hebben in wat now [[Oaveriessel|Aoveriessel]] is.

Uut de buurte van [[Utrecht (stad)|Utrecht]] mus Willehad mit zien kompanen vluchten naodet ze daor een köppel [[Germaanse mythologie|Germaanse tempels]] verrineweerd hadden. In 780 stuurde Karel de Grote hum deropuut umme de [[Saksen (vôlk)|Saksen]] naor 't christendom aover te halen. Hij preekte in de contreien van de [[Weser|beneden-Weser]], in de Saksische [[gouwe]] [[Wigmodië]].

[[Ofbeelding:Blexen-Willehadus-Brunnen.jpg|thumb|left|250px|De Willehadbron bij de Sunte-Hyppolituskarke in [[Blexen]]]]

==Reize hen Rome en tied in Echternach==
Deur de grote [[Saksenoorlogen|Saksenopstaand]] van 782 onder [[Widukind]] tegen Karel de Grote mus Willehad mit zien evangelisatiewark in die contreien uutscheiden en vluchtte-n-e naor Frieslaand. Hij reisde naor Rome en bracht an paus [[Adriaan I]] verslag uut aover zien wark. Bij zien teroggekomst streek e een tiedtien dale in 't klooster van [[Echternach]] in 't nowdaagse [[Luxembörg (land)|Luxembörg]], waor e een neie missieploeg samenstelde.

==Neie zendingsreizen en bisschopswijding==
Naodet Karel de Grote de Saksen deronder ekregen had, preekte Willehad in 't gebied rond de beneden-Elve en de beneden-Weser. Daor stichtte-n-e een antal karken. In 787 wördden e in [[Wörms]] töt [[biskop|bisschop]] ewijd; hij keus [[Breemn|Bremen]] as zien zetel en leut daor een schiere kattedraal neerzetten. Dizzend wörden inewijd in 789 en um zien schoonheid eruumd deur de missionaris [[Ansgar]].

Willehad kwaamp kört daornao uut de tied in Blexen an de Weser, wat vandage diel uutmak van [[Nordenham]]. Ansgar stelde een levensbeschrieving van hum samen. 

Tiedens de [[Reformasie|Riffermatie]] raakten Willehad zien [[reliek|relieken]] bij een braand verleuren. In 1901 wördden in de bisdommen [[Bisdom Mönster|Mönster]], [[Bisdom Ossenbrogge|Ossenbrogge]] en [[Eertsbisdom Patterbuorn|Patterbuorn]] de verering van Sunte-Willehad vanneis inevoerd. Zien naamdag is 8 november. Ze bieldt hum of as een bisschop die een godenbield umvarre smiet.

==Bronnen==
*[https://www.geheugenvandrenthe.nl/willehad Geheugen van Drenthe: Willehad]

{{Dia|Dit artikel is eschreven in 't [[Zuudwest-Drèents]].}}

[[Kategorie:Drèents artikel]]
[[Kategorie:Missionaris]]
