{{wiu}}

<center>''Niet te verwarren mit de vogel [[Flamengo]]''</center>
----

'''Flamenco''' is een [[Spanje|Spaanse]] meziekstiel mit krachtige, ritmische ondertonen, bestaond uut zang (''cante''), haandklappen (''palmas'') en gitaarspul (''toque''), en vake uutevoerd mit daanseri'je (''baile'') die deur rieke haand- en voetbewegings ekenmarkt wördt. 't Doorvulen van dizze meziekstiel nuumt ze ''duende''.

==Ontstaon==
De flamenco hef een ingewikkelde muzikale en culturele tresidie. Allewal de stiel wördt eziene as onderdiel van de Spaanse cultuur in 't algemien, kump e oorspronkelijk weg uut de zudelijke regio [[Andalusië]]. Mar ok wiedere dielen van Spanje, in 't bezunder [[Extremadura]] en [[Murcia (regio)|Murcia]] hebt bi'jedreugen an de ontwikkeling van verscheiden flamencovörms. Een slim antal beroemde flamencokunstenaars komt uut aandere kontreien as Andalusië.

Hoe as de flamenco ontstaon is, is niet krek dudelk, mar algemien bint ze 't mit menare iens det de kunst is op-ekomen uut de unieke wisselwarking van autochtoon Andalusische, [[islam|islamitische]], [[Jodendom|sefardische]] en [[Roma (volk)|zegeunerculturen]] die as in Andalusië bestunden veur en nao de [[Reconquista (Spanje)|Reconquista]], de heroavering van 't laand deur 't christenvolk op de [[Moren]]. 't Gebrek an dudelkheid oaver 't begun van de flamenco kan kommen deur 't gebrek an prestige die as dizze kunstvörm van de legere rangen van de Andalusische gemienschop indertied had. De Moren, Joden en zegeuners bint allemaole vervolgd. De meziek zollen ze ok mondeling hebben deuregeben, in stee van d'r oaver te schrieben. En de wetenschoppelijke bestudering van de flamenco kwam pas late op batteri'j. Van 't woord ''flamenco'' zölf weet ze ok niet vaste waoras 't wegkump.

De flamenco gruiden in Andalusië as een apatte subcultuur, eerst econcentreerd in de pervincies [[Sevilla (pervincie)|Sevilla]], [[Cádiz (pervincie)|Cádiz]] en een diel van [[Málaga (pervincie)|Málaga]]; de streek die bekendstiet as ''Baja Andalucía'' (Leeg Andalusië). Al rap verspreidden hum de stiel deur de rest van de regio en verwarkten lekaole volksmeziekvörms. Mit det ze wiederop ok drokker wördden op flamenco, hebt aandere lokaole Spaanse meziektredisies (zoas de treditionele [[Kastilië (historische regio)|Kastiliaanse]] meziek) de flamenco beïnvloed en bint op heur beurte zölf beïnvloed. Veur de vörming van partie flamencostielen hef ok [[Latiens-Amerika]]anse, en veural [[Cuba]]anse, meziek van ienvloed ewest.

{{Dia|Dit stok is eskreven in 't [[Zuudwest-Zuud-Drèents]] van de Drèents-Oaveriesselse grèensstreek.}}

[[Kattegerie:Drèents_artikel]]
[[Kattegerie:meziekgenre]]

[[bg:Фламенко]]
[[ca:Música flamenca]]
[[cs:Flamenco]]
[[da:Flamenco]]
[[de:Flamenco]]
[[en:Flamenco]]
[[eo:Flamenko]]
[[es:Flamenco (música y danza)]]
[[et:Flamenko]]
[[fa:فلامنکو]]
[[fi:Flamenco]]
[[fr:Flamenco]]
[[fur:Flamenco]]
[[gl:Música flamenca]]
[[he:פלמנקו]]
[[hu:Flamenco]]
[[it:Flamenco]]
[[ja:フラメンコ]]
[[nl:Flamenco]]
[[no:Flamenco]]
[[pl:Flamenco]]
[[pt:Flamenco]]
[[qu:Flamenco]]
[[rmy:Flamenko]]
[[ro:Flamenco]]
[[ru:Фламенко]]
[[simple:Flamenco]]
[[sk:Flamenco]]
[[sv:Flamenco]]
[[tr:Flamenko]]
[[wa:Flamenco]]
[[zh:弗拉明戈]]
