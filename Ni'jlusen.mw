<!--Spelling volgens Schoemaker-Ytsma: ao bi'j Nederlaands (a)a; oa bi'j Nederlaands o-->{{etalage}}
[[Image:Ni'jlusen_Hulsterplas.JPG|thumb|right|300px|d'Olde Hulsterplas ien Ni'jlusen]]'''Ni'jlusen''' (ok wel: ''Ni'jluusn''; ok wel: ''Ni-jluuzn'' naor de spelling-Gallée <ref>Scholtmeijer, Harrie (2006), ''Mörn! Taalgids Overijssel'', Assen: In Boekvorm Uitgevers bv.</ref> ; [[Nederlaands]]: ''Nieuwleusen'') is een plaots ien [[Oaveriessel]] mit 5.983 ienwoners per [[1 jannewaori]] 2006.<ref>Gemeentegids Dalfsen 2006-2007</ref> Nao de gemientelijke herindieling van [[2001]] is een groot gedielte töt de [[Dalsen (gemiente)|gemiente Dalsen]] gaon beheuren. Een aander diel is bi'j de gemiente [[Zwolle (Oaveriessel)|Zwolle]] evoegd, waoronder de [[Lichtmis (Aoveriessel)|Lichtmis]] mit [[De Koperen Hoogte]].

== Umgeving ==
Ni'jlusen lig an de N377 ("de Den Hulst"), tussen [[Asselt]] ien 't westen en  [[De Balk]] ien 't oosten. De noordgreens is mit de gemiente [[Stappest]]; Ni'jlusen lig een endtien onder 't [[Boswachteri'je Stappest|Staatsbos]] ien die gemiente. Ok mak de plaots diel uut van 't [[Oaveriessels Vechtdal]]. Ni'jlusen is een staonde rechthoek mit een noordelijk en een zudelijk gedielte en spörtvelden ien de midden. Ien Ni'jlusen-Noord he'j de Olde en Ni'je Hulsterplas. Ien Ni'jlusen-Zuud lig de kern ''de Karkenhoek'' mit de Grote Karke, 't olde gemientehuus en 't [[Palthebos]], det vrogger ien 't bezit was van 't predikaantengeslacht Palthe.

== Geschiedenis ==
[[Image:Janssonius1658.gif|thumb|left|300px|'t Oosterveen, daoras Ni'jlusen mit begunnen, onderliend op een kaorte deur Janssonius (1658). Veengebieden bint broen. Klik um te vergroten.]]
Ni'jlusen is ontstaon ien de eerste helfte van de seumtiende eeuw. Ien die tied was het gebied tussen Lusen (tegenswoordig: [[Oldlusen]]), een plaotsien an de [[Vechte]], en de [[Riest]] op de grèens mit [[Drenthe]] nog 'n roege streek mit hoogveenmoerassen. 't Hiele gebied van 't [[Oaveriessels Vechtdal]], van [[Asselt]] töt an [[Koevern]], stiet op een kaorte van Abraham Goos uut 't begun van de seumtiende eeuw anegeben as '''t Veen''; 't diel bi'j het latere Ni'jlusen hiet 't ''Ommer moer''.

Ien 1631 wördden de Luessener Compagnie opericht deur ienwoners van Zwolle en [[Kampen]] um 't gebied boben Lusen, det töt de [[marke]] van Lusen beheurden, te ontginnen. De ontginning is veural ter hand eneumen deur pioniers uut Lusen. De eerste [[boerderieje|boerderieën]] van de ni'je plaots stunden an 't Pad, teengswoordig 't [[Oosterveen]]. Tussen 1640 en 1646 hef [[Zweer van Haersolte]] daor de [[havezathe Oosterveen]] ebouwd (ofebreuken ien 1862). Ien 1655 wördden d'r een huus an 't Oosterveen ezet veur een schoelmeister. Vanof 1659 wördden 't deupboek van Ni'jlusen bi'j ehölden. De eerste predikaanten bint uut Zwolle, [[Dalsen (plaots)|Dalsen]] en [[Omm]] ehaald. De eerste Ni'jluusiger predikaant was domeneer Van Bercum, die ien 1663 kwaamp.

Ni'jlusen stund deur d'Ommerdiek (now de heufdstraote de Burg. J.P. Backxlaan) ien verbinding mit de noordelijke [[buurtschop]] [[Den Hulst|De(n) Hulst]] (ien de volksmond ''Nulst'' enuumd). Deur Nulst leup de [[Dedemsvaort (kenaol)|Dedemsvaort]], anelegd deur [[Willem Jan Baron van Dedem]]. Ien 1969 is de vaort bi'j Nulst edempt en is daor de N377 anelegd. De buurtschop greuiden uut töt Ni'jlusen-Noord.

Ze denkt det ''lusen'' ien de name Ni'jlusen ''lo-essen'' (=holt-essen) zeggen wil.

== Bedrievigheid ==
Ien 1904 kwaamp op Nulst de fietsenfebriek van Union, die belaangriek veur de warkveurziening en de bleui van Ni'jlusen ewest hef. Ien meert 2006, nao een lange tied van perblemen veur 't bedrief, was 't ofeleupen mit Union op Ni'jlusen: de fabricage wördden deur 't Sociale Warkveurzieningsschop Larcom verplaotst naor een leegstaonde hal van dit bedrief ien Omm.

Ondaanks 't vört gaon van Union blif d'r veule industriële bedrievigheid ien Ni'jlusen deur de veurdelige ligging van de plaots. De industrieterreinen greuit en d'r wördt al jaoren ni'je woonwieken ebouwd. De zegswieze luudt: ''Ni'jluusn, vrogger wollen ze d'r nog niet begraven wörden en now gaot ze d'r woonen.''<ref>Bartels-Martens, Gees (1997), ''Een rondje Nieuwleusen: Een bescheiden rondgang door de literatuur en geschiedenis van Nieuwleusen'', Kampen: IJsselacademie (bladziede 35)</ref>

== Cultuur ==
[[Image:NijlusenGemientehuus.jpg|thumb|right|210px|'t Vroggere gemientehuus van Ni'jlusen]]
Ien 1982 bestund Ni'jlusen 350 jaor en hebt ze de Historische Vereniging Ni'jluusn van vrogger öpericht. Dizze verieniging hef ien 1998 't [[museum Palthehof]] opend, waor vaste en lösse tentoonstellings oaver 't vleden van Ni'jlusen te bezuken bint.

Ien 't Grammofoonmuseum ku'j plaotenspeulers bekieken vanof de beguntied van de grammofoon, en naor olde opnaomes luustern.

Vanof 1925 speult ien Ni'jlusen de christelijke meziekverieniging de Broederband. Een christelijk koor uut Ni'jlusen bint de Hazeuzangers.

An 't Westende, een weg op de grèens mit Dalsen, stiet de meule Massier uut 1861; de leste van de zes meules die d'r op Ni'jlusen estaon hebt. Allennig de romp stiet er nog, mar ien 2006 gaot ze begunnen an een restauraotsie.

==Spört==
Op Ni'jlusen bint veule spörtverienigings. D'r bint twie'j voetbalclubs, USV Nieuwleusen en SV Nieuwleusen. Ok he'j d'r een schietverieniging en een moatorclub. Volngs de gemiente Dalsen hef Ni'jlusen zölfs 't hoogste percentage maotereigenaors van 't hiele laand. <ref>http://www.dalfsen.nl/web/show/id=47372</ref>

==Taal==
't Plat det ze op Ni'jlusen praot, wördt - krek as det van Stappest, [[Dedemsvaort (plaots)|De Vaort]] en [[Slagharen]] - wel töt het [[Zuud-Drèents]] erekend. <ref>http://taal.phileon.nl/kaart/nedersaksisch.php</ref> <ref>http://taal.phileon.nl/kaart/daan.php</ref> Mar umdet Ni'jlusen ien Oaveriessel en ien de diels [[Sallaands]] praotende gemiente Dalsen lig, wördt 't Ni'jlusens ok wel as Sallaands eziene. <ref>http://www.meppelercourant.nl/index.php?dir=6&art=2948620.htm</ref><br/><br/> De dialectkenner Harrie Scholtmeijer schöf de taal van 't dörp bi'j 't [[Noord-Oaveriessels]] en ''niet'' bi'j 't Sallaands (veur wat Oaveriessel an giet: hi'j zeg hiermit niks oaver verwaantschop mit de dialectvariaanten ien Drenthe). <ref>Scholtmeijer, Harrie (2006), ''Mörn! Taalgids Overijssel'', Assen: In Boekvorm Uitgevers bv.</ref><br/><br/>De dialectoloog [[Hendrik Entjes]], die de leste periode van zien leben op Ni'jlusen woonden, hef 't volgende ezegd oaver de taalsituaatsie op 't dörp:

*''"[Nieuwleusen] heeft een oud gedeelte, in het zuiden, en een nieuw gedeelte, ontstaan toen de Dedemsvaart gegraven werd. Dat heette vroeger De Hulst. Daar had je oude boerderijen op zandkoppen die boven het veen uitkwamen. Maar De Hulst is nooit uitgegroeid tot een duidelijke veenkolonie. Nu heb ik hier indertijd RND-opnamen gemaakt [Reeks Nederlandse Dialectatlassen, ''red.'']. Eén in Nieuwleusen en één in De Hulst. Maar nu ik die met elkaar vergelijk, merk ik dat ik indertijd in De Hulst zegslieden heb gehad die van die oudere boerderijen kwamen. En als ik naar mensen ga die afstammen van die veenmensen, van toen de Dedemsvaart gegraven werd, dan is daar een duidelijk dialectverschil. En hier zegt men dan: er is wel enig verschil tussen noord en zuid. Maar dan bedoelt men: tussen de afstammelingen van de oude bewoners en hen die hier later zijn komen wonen. [...] De oude Vechtstreek zegt bijvoorbeeld etten, maar in de Veenkolonies vind je eten. Ik denk dat dat uit Drente komt. En van die kolonietaal probeer ik iets terug te vinden. Je kunt dan van een Veenkoloniaals in Overijssel spreken."'' <ref>http://www.meertens.knaw.nl/vdw/2000.1/entjes.html</ref><br/><br/>

''Ni'j luusen mien dörpien'', gedicht deur [[H. Sterken Rzn]]<br/>

''Ni'j luusen mien dörpien ik hoale van oe''<br/>
''En 'k blieve oe trouw as mien va en mien moe''<br/>
''Ja veule geslachten die deden heur wèrk''<br/>
''En maakten Ni'j luusen zo groot en zo stèrk''<br/>

''De boeren die bint er behoedzaam en bi'j''<br/>
''En hoalt heur bedrief van de àrmoede vri'j''<br/>
''Die ligt doar zo mooi ien heur gruun witte kleur''<br/>
''Ienvoudig en deegluk, een bloemhof d'r veur''<br/>

''En d' industrie die hier bedrievigheid bracht''<br/>
''Ni'j luusiger jonges die 't uut hebt edacht''<br/>
''Die gruuijden hier op tut een heel hoge stàànd''<br/>
''Mar bleven toch altied hier kiender van 't làànd''<br/>

''En woor ik ok kome en woor ik ok goa''<br/>
''Ni'j luusen mien dörpien det lig mi'j zo noa''<br/>
''Ja woor ien de wereld de plicht mi'j ok röp''<br/>
''Ni'j luusen blif 't dörpien woor 't hàrte veur klöpt''<br/>
(1958)

==Kunnigheid==
Ien dizze lieste vin ie bekende mèensen die op Ni'jlusen woont, of ewoond hebt.

* [[Benjamin Boers]] (1871-1952), communistisch predikaant
* [[Sander Borgers]] (1917-1985), NSB'er en SS'er
* [[Willem Jan Baron van Dedem]] (1776-1851), leut de [[Dedemsvaort (kenaol)|Dedemsvaort]] graoven
* [[Johan van Dorsten]] (1926), romanskriever
* [[Hendrik Entjes]] (1919-2006), hooglerer Nedersaksische taal- en letterkunde
* [[Piet Kalteren]] (1939), dichter
* [[Jan Arend Palthe]] (1727-1803), predikaant en grondbezitter
* [[H. Sterken Rzn]] (1915), dichter en skriever oaver streekgeschiedenis
* [[Jan Waterink]] (1890-1966), pedagoog en psycholoog
* [[Aalt Westerman]] (1951), streektaalzanger

==Schrieveri'je==
Ien dizze lieste vin ie boeken die oaver Ni'jlusen gaot.

* Bartels-Martens, Gees (1997), ''Een rondje Nieuwleusen: Een bescheiden rondgang door de literatuur en geschiedenis van Nieuwleusen'', Kampen: IJsselacademie
* Hengeveld-van Berkum, G., Kreule-Kok, G. & de Weerd, J.W. (saemenstelling) (1992), ''Boerderijen toen, en nu...'', Ni'jlusen: Ni'jluusn van vrogger
* Koman, Ruben A. (2006), ''Dalfser Muggen: Volksverhalen uit een Overijsselse gemeente. Mondelinge overlevering, volksgeloof en vertelcultuur in Dalfsen, Hoonhorst, Lemelerveld, Nieuwleusen, Oudleusen e.o.'', Bedum: Profiel Uitgeverij (i.s.m. de IJsselacademie, Kampen)
* Schoemaker-Ytsma, A.C.M. (2006), ''"Zo zegge wi'j det" van A tot Z! Woorden en gezegdes in het dialect van Nieuwleusen'', Nieuwleusen: The Readshop J. Hilbrink
* Sterken Rzn, H. (1976), ''Ni'j luusen mien dörpien'', Ni'jlusen: eigen beheer
* Visscher, Wim (2005), ''Heeren van de Ligtmis: Geschiedenis van de Leusener Compagnie, het begin van Nieuwleusen en het Oosterveen'', Gouda: H&K Uitgevers

==Verwiezings==
<div class="references-small">
<references/>
</div>

== Buten dizze webstee ==
*[http://www.dalfsen.nl Webstee van de gemiente Dalsen]
*[http://www.zwolle.nl Webstee van de gemiente Zwolle]
*[http://www.nieuwleusen.info Thuusblad oaver Ni'jlusen]

[[Categorie:Drèents artikel]]
[[Categorie:Oaveriessel]]

[[en:Nieuwleusen]]
[[nl:Nieuwleusen]]
