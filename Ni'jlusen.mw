'''Ni'jlusen''' (ok wel: ''Ni'jluusn'') is een plaots ien [[Oaveriessel]] met 8.300 ienwoners. Nao de gemientelijke heriendieling is een groot gedeelte tot de gemiente [[Dalsen]] (Dalfsen) gaon beheuren. Een aander deel is bi'j de gemiente [[Zwolle]] voegd, waoronder de [[Lichtmis (Overiesel)|Lichtmis]] met [[De Koperen Hoogte]].

Ni'jlusen is ontstaon ien de eerste helfte van de [[17e eeuw]]. Ien die tied was het gebied tussen Lusen (tegenwoordig: [[Oldlusen]]), een plaotsien an de Vechte, en de Riest op de grèens met Drenthe nog 'n woesteni'je met hoogveenmoerassen. In 1631 wordden de Luessener Compagnie opricht deur ienwoners van Zwolle en Kampen umme dit gebied te ontginnen. Nao enige tied ontstund de nederzetting Ni'jlusen.

Ni'jlusen lig an de N377, tussen [[Asselt]] (ien 't westen) en  [[De Balk]] (Balkbrug, ien 't oosten). De noordgreens is met de gemiente [[Stappest]]; Ni'jlusen ligt een entien onder 't Staatsbos ien die gemiente. Ok mak de plaots deel uut van 't Oaveriessels Vechtdal. Ien Ni'jlusen-Noord ligt het waandelgebied van de Olde en Ni'je Hulsterplas. An de zuudkaante lig 't Palthebos, dat vrogger in 't bezit was van 't predikaantengeslacht Palthe.

Sinds [[1904]] was ien de [[buurtschap]] Den Hulst, (beheurend bij Ni'jlusen) de [[fiets]]enfabriek van Union vestigd. Ien meert [[2006]] is hier een end ankommen, de fabricage wordden deur 't Sociale Warkveurzieningsschap Larcom verplaotst naor een leegstaonde hal van dit bedrief ien [[Ommen]]. Hiermet kwaamp een ende an bienao een eeuw fietsproductsie ien Den Hulst.

Ien 1982 bestund Ni'jlusen 350 jaor en is de Historische Vereniging Ni'jluusn van vrogger opricht. Dizze verieniging hef in 1998 't museum Palthehof opend, waor vaste en lösse tentoonstellings oaver 't verleden van Ni'jlusen te bezuken bent.

't Dialect dat ze in Ni'jlusen praot, wördt - krek as dat van [[Stappest]], [[De Vaort]] en Slagharen - wel tot het Zuud-Drèents rekend.

==Ni'j luusen mien dörpien==
''gedicht ien de streektaol deur H. Sterken Rzn''.<br/>

Ni'j luusen mien dörpien ik hoale van oe<br/>
En 'k blieve oe trouw as mien va en mien moe<br/>
Ja veule geslachten die deden heur wèrk<br/>
En maakten Ni'j luusen zo groot en zo stèrk<br/>

De boeren die bint er behoedzaam en bi'j<br/>
En hoalt heur bedrief van de àrmoede vri'j<br/>
Die ligt doar zo mooi ien heur gruun witte kleur<br/>
Ienvoudig en deegluk, een bloemhof d'r veur<br/>

En d'industrie die hier bedrievigheid bracht<br/>
Ni'j luusiger jonges die 't uut hebt edacht<br/>
Die gruuijden hier op tut een hele hooge stàànd<br/>
Mar bleven toch altied hier kiender van 't làànd<br/>

En woor ik ok kome en woor ik ok goa<br/>
Ni'j luusen mien dörpien det lig mi'j zo noa<br/>
Ja woor ien de wereld de plicht mi'j ok röp<br/>
Ni'j luusen blif 't dörpien woor 't hàrte veur klöpt<br/>
(1958)

[[Category:Drèents artikel]]
[[Category:Drenthe]]

[[nl:Nieuwleusen]]
