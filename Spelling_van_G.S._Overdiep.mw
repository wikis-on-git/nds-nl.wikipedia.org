'''G.S. Overdiep''' hef de eerste [[Grunnen (provìnzie)|Grunniger]] hoogleraar west die met concrete veurstellen kwam veur een ienvoldige schriefwieze van het [[Drèents]]. In het maondblad Drente van [[1935]] kwam e met wat regels met veurbeelden. Hie prebeerde bij het [[Nederlaands|Nederlands]] an te sluten under toevoeging van een enkel tieken.

In [[juni]] van datzölfde jaor kreeg e in het maondblad steun van [[Jan Naarding]]. Ok Naarding wol dicht bij het Nederlands blieven, maor <cite>Aan deze eisch mag men echter een andere niet opofferen: die van de duidelijkheid. Elke klank moet zooveel mogelijk een eigen teeken hebben en elk teeken moet liefst één bepaalde klank voorstellen.</cite> Hie wol niet al te veul accenten en een te precieze weergave van de oetspraak.

In 1949 pakt [[H. Bezoen]] en J. Naarding de heufddoelstelling van Overdiep weer op under de titel ''De spelling van het dialect. Aansluiting bij de Nederlandse spelling''. Zie roept streektaolschrievers op te kommen tot een ienheidsspelling, die zo dicht meugelijk anslöt bij de Nederlandse spelling. Beide dialectologen geeft de schrievers een beheurlijke vrijheid, maor dat mag niet ten koste gaon van de dudelijkheid.

Rond het jaor [[1953]] is der warkt an een interregionale spelling veur de [[Nederlaands Leegsaksisch|Noordoost-Nederlandse]] en angrenzende [[West-Nedersaksisch|West-Duutse]] dialecten: de [[Vosbergenschriefwiese|Eversloo-Vosbergenspelling]]. Het systeem was te ingewikkkeld en is der niet deur kommen.

In 1959 komt Jan Naarding in [[Oeze Volk]] (jaorgang 3 van [[1959]]) weerum op zien eerdere veurstellen. Hie gef neie richtlienen in het artikel ''Hoe moet wij 't Drents schrieven?''

Al dizze veurstellen bint mooi, maor der komt in de [[1960-1969|jaoren '60]] en [[1970-1979|'70]] gien grote ienheid of algemiene spellingtraditie in Drenthe. De iene schriever wil wieder gaon as de aandere. De opvattings blieft oet mekaar lopen.

In 1980 giet de [[Drentse spellingkemissie]] an het wark, insteld deur de [[Drentse Schrieverskring]] op initiatief van de schrieverssectie van de [[Culturele Raod van Drenthe]]. De kemissie bestiet oet [[Ali Brals-Luinge]], [[Marga Kool]], [[Geert Kocks]], [[Peter van der Velde]] en [[Harrie Slot]]. Zie stelt zuch ten doel een ienvoldige, niet al te detailleerde spellingienheid te maken veur schrievers en lezers die de schriefwieze van het Nederlands kent. Alle Drèentse dialecten moet in het schrieven tot heur recht kommen; de veulvörmigheid van de taol blef ok in de ienheidsspelling bewstaon. In 1983 komt het eerste spellingboekie oet. Op [[15 april]] [[1987]] erkent de [[Provinciale Staoten van Drenthe]] de spelling officieel. Van dat moment of is het schrieven in de juuste spelling een belangrieke subsidieveurweerde. Maor het holdt ók de vaststelling in, dat Drenthe tweitaolig is en dat beide taolen, het Nederlands en het Drèents, in Drenthe geliekweerdig an mekaar bint.

In [[1988]] komt ''Drentse Spelling, een handleiding voor de schrijfwijze van de streektaal'' oet, in boekvörm oetgeven deur [[Het Drentse Boek]] in [[Zuudwolde]]. In [[2000]] en [[2005]] komt der herdrukken.

{{Bron|*[http://www.drentsetaol.nl Drentsetaol.nl]}}

[[Kattegerie:Drèents_artikel]]
[[Kattegerie:Nedersaksisch]]
