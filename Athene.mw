[[Ofbeelding:Athens, Greece - panoramio (202).jpg|thumb|300px|Kiek op Athene]]
[[Ofbeelding:Statuette_of_Athena_(3rd_cent._A.D.)_in_the_National_Archaeological_Museum_of_Athens_on_14_April_2018_(cropped).jpg|thumb|170px|[[Athena]], de schutsgodin van Athene (in 't Nationaal Archeologisch Museum)]]
'''Athene''' ([[Grieks]]: Αθήνα, Athína) is de heufdstad en grootste stad van [[Griekenlaand]]. 't Is ien van de oldste steden ter wereld waor nog aldeur volk woont, mit een beschreven geschiedenis van meer as 3400 jaor. De vrogste mèenselijke bewoning giet terogge naor argens tussen 't elfde en 't zeuvende millennium veur Chr.

=='t Klassieke Athene==
't [[Klassieke Athene]] was een machtige Griekse [[stadstaot]]. 't Was een centrum van de keunsten, de wetenschop en de filosofie; ie vunden der [[Plato]] zien Akkedemie en [[Aristoteles]] zien Lyceum. De stad wördt algemien aneduud as de [[wiege van de beschaving|wiege]] van de [[westerse beschaving]] en de plekke waor de [[democratie]] ontstaon is. Cultureel en politiek hef Athene een grote invloed uutefoefend op [[Europa]] en daorbuten.

==Athene vandage de dag==
In de hudige tied is Athene een kosmopolitische [[metropool]] en 't middelpunt van 't politieke, economische, financiële, industriële, maritieme en culturele lèven van 't laand. In 2021 woonden der meer as dreiënhalf miljoen mèensen in de [[metropoolregio]] Athene, roem een darde van de Griekse bevolking.

Athene is ien van de grootste economische centra in Zuudoost-Europa en hef een fikse financiële sector. 't [[Globalization and World Cities Research Network]] hef de stad anemarkt as een beta-[[wereldstad]]. De haven van Athene, [[Piraeus]], is de grootste passagiershaven van Europa en de op ien nao grootste van de wereld.

==Cultuur==
't Arfgoed van 't [[olde Griekenlaand]] is nog dudelijk te zien in monumenten en keunstwarken in de stad. 't Bekendste monument is 't [[Parthenon]], een tempel die ewijd was an de godin [[Athena]], op de [[Akropolis van Athene]], een [[taofelbarg]] in de stad. De Akropolis en 't middelieuwse [[Klooster van Dafni]] staot op de [[Wealdarfgoodlieste|Wereldarfgoedlieste]] van de [[UNESCO]]. Ok bint der [[Romeins Griekenlaand|Romeinse]] en [[Byzantiense Riek|Byzantiense]] monumenten en een kleiner antal [[Ottomaanse Riek|Ottomaanse]] monumenten.

Uut de tied sinds Athene in 1834 de heufdstad van 't onofhaankelijke Griekenlaand wördden stamt 't [[Griekse Parlement]] in 't [[Olde Keuninklijke Paleis]], de [[Nationale Bibliotheek van Griekenlaand]], de [[Universiteit van Athene]] en de [[Akkedemie van Athene (modern)|Akkedemie van Athene]]. 't [[Nationaal Archeologisch Museum, Athene|Nationaal Archeologisch Museum]] harbargt de grootste verzameling antiquiteiten uut 't olde Griekenlaand. In 1896 wördden in Athene de [[Olympische Zomerspelen 1896|eerste moderne Olympische Speulen]] eholden. In 2004 vunden der vanneis de [[Olympische Zomerspelen 2004|Zomerspeulen]] plaatse.

{{Dia|Dit artikel is eschreven in 't [[Zuudwest-Drèents]].}}

[[Kategorie:Drèents artikel]]
[[Kategorie:Plaatse in Griekenlaand| ]]
