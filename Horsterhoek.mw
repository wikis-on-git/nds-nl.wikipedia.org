De '''Horsterhoek''' is een darpshuus in het [[Veluwe|Veluwse]] darp [[Vierhouten]].

==Geschiedenis==
Tot 1946 stung d'r op de ploats van de Horsterhoek het [[pension]] vaan de femilie Hop. In 1940 kocht de familie Ter Horst dit pension met de biebehorende groond. In 1946 werd het pension af'ebrook'n. Op de vriegekommen ploats werd in 1953 't darpshuus Horsterhoek 'ebouwd dat op [[10 oktober]] [[1953]] feestelijk 'eopend werd.

===Ter noagedachtenis===
't Darpshuus was een geschenk van mevrouw [[Ter Horst-Vogel]] an de bevolking van Vierhouten. Zie richtte het op ter noagedachtenis an heur zeune Kloas. Kloas (Klaas) ter Horst was in 1940 lid vaan de ''[[De Geuzen]]'' in [[Vloardingen]]. De meeste leden van disse verzetsgroep werden deur de [[Duutsland|Duutsers]] 'arresteerd en 'efusilleerd. Kloas had 'geluk' en kreeg vuuf joar [[tuchthuus]] in [[Duutsland|Duutsers]]. Hij liep doar [[tuberculose|TBC]] op en werd noar Vierhouten over'ebrocht. Hie stierf vlak veur de bevrieding. 

Kloas had altijd 'ezeid dat er veur de jeugd in Vierhouten zo wienig te doen was en dat er eigenlijk een onderkommen veur ontspanning en ontwikkeling zol motten kommen. Mevrouw Ter Horst besleut as eerbetoon an Kloas zo’n onderkommen te loaten bouwen.
Zie betrok de femilie Hooghordel in de plaannen, omdat zie beter op de heugte wa'en vaan wat er in het darp speulde.

===Ontwarp===
Al in november 1951 was een veurlopig ontwerp veur het darpshuis 'emaakt. 

Op dit ontwerp woaren onder aandere een grote zoal met podium, een conversoatiezoal, een [[kleuterschoele]], een [[consultoatiebureau]], een cursuskoamer, een leeskoamer en een kantoortje op'enommen. Dit ontwerp is echter nooit uut'evoerd en loater drastisch 'ewiezigd, omdat het oanvankelijk te groot was. Het darpshuis werd ontwarpen deur [[architect]] ir. [[J.C. Boks]] uut [[Rotterdam]].

Het 'erealiseerde gebouw bestung uut een hoofdgebouw mit twee verdiepings en een kelder en had twee zietvleugels van één verdieping hoog. In het heufdgebouw werden op de begoane grond een directiekoamer, plees (toiletten), een garderobe, een [[bibliotheek]] en een lokoal veur handenarbeid en gymnastiek in'ericht. Op de eerste verdieping werd een naailokoal inge'icht. In de kelder is loater een schietboan veur de [[schietvereniging]] ''De Katapult'' an'elegd. In de zievleugels werden het kleuterlokoal en de leskeuken 'situeerd. T

Tussen de biede zietvleugels bevond zich een binnenplein. Noast het darpshuus werd een huus 'ebouwd veur de directrice en de leidster vaan de kleuterschoele. 't Huus was in'edeeld met een gemeenschappelijke gang met keuken en veur elke bewoenster een zit- en slaapkoamer met douche.
	
Het Darpshuus werd officieel 'eopend deur burgemeester [[H.M. Martens]] deur het hiesen vaan de vlagge met doarop vier bomen (Vierhouten) en de letters O.O.V. (Ontwikkeling, Ontspanning, Vierhouten). Het kinderkoor vaan Vierhouten, onder leiding vaan dirigent [[Willem Reezigt]], zung een deur mevrouw Ter Horst-Vogel uut'ekozen liedje. As directrice vaan het Darpshuis werd mejuffrouw O. de Ronden an'esteld.

===Verbouwing===
In 1989 werd het darpshuus vergroot waardeur het binnenpleintje verdween. Tussen de zietvleugels werd een nieuwe zoal 'ebouwd. De oude zoal bood ploats an 100 minsen, het nieuwe gedeelte kan er 230 herbergen. 

Ok de tuun bie het darpshuus werd veraanderd. De muurrestanten vaan een veurmalig vievertje, nog daterend uut de tied vaan pension Hop, werden verwijderd. Verder werden alle dennen en bomen in de tuun 'ekapt, om meer ruumte te kriegen.

In hetzelfde jaar as de verbouwing bestung het Darpshuus 35 joar. Al die joaren was het darpshuus noamloos 'ebleven en men besleut dat dit moar eens mos veraanderen. Er werd een priesvroag uut'eschreven veur het bedenken van een noam. 
De winnoar werd J.J. den Boer die de noam Horsterhoek bedocht. Disse noam verwiest uuteroard noar de familie Ter Horst. Tijdens de feestelijkheden rond het jubileum op 11 december werd deze noam op een bord onthuld deur [[L.W. Hooghordel]].

Deur de joaren heen hed 't Darpshuus diverse beheerders 'ehad, dit woaren o.a.: mej. O. de Ronden (1953-1960), mej. Visscher, mej. Hage, mevrouw v.d. Pol, v.d. Sluis, Henk (Henneman) Berghuis en Jan Pul, Marinus Moret, Kris Kielman (1979-1984) en sinds 1984 tot op de dag van vandoage Bep en Emile Houtman.

==Externe links==
*[http://www.dorpvierhouten.nl Website] van het darp [[Vierhouten]] en het Darpshuus [[Horsterhoek]]

[[Categorie:Nunspeet]]
[[Categorie:Bouwwark in Nederlaand]]
[[Categorie:Nunspeet]]
[[Categorie:Ploats in Gelderlaand]]
