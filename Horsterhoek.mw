De '''Horsterhoek''' is een darpshuus in het [[Veluwe|Veluwse]] darp [[Vierhouten]].

==Geschiedenis==
Tot 1946 stung d'r op de plaots van de Horsterhoek het [[pension]] vaan de femilie Hop. In 1940 kocht de familie Ter Horst dit pension met de biebehorende groond. In 1946 werd het pension af-ebrook-n. Op de vriegekommen plaots werd in 1953 't darpshuus Horsterhoek ebouwd dat op [[10 oktober]] [[1953]] feestelijk eopend werd.

===Ter naogedachtenis===
't Darpshuus was een geschenk van mevrouw [[Ter Horst-Vogel]] an de bevolking van Vierhouten. Zie richtte het op ter naogedachtenis an heur zeune Klaos. Klaos (Klaas) ter Horst was in 1940 lid vaan de ''[[De Geuzen]]'' in [[Vlaordingen]]. De meeste leden van disse verzetsgroep werden deur de [[Duutsland|Duutsers]] arresteerd en efusilleerd. Klaos had 'geluk' en kreeg vuuf jaor [[tuchthuus]] in [[Duutsland|Duutsers]]. Hij liep daor [[tuberculose|TBC]] op en werd naor Vierhouten over-ebrocht. Hie stierf vlak veur de bevrieding. 

Klaos had altijd ezeid dat er veur de jeugd in Vierhouten zo wienig te doen was en dat er eigenlijk een onderkommen veur ontspanning en ontwikkeling zol motten kommen. Mevrouw Ter Horst besleut as eerbetoon an Klaos zo’n onderkommen te laoten bouwen.
Zie betrok de femilie Hooghordel in de plaannen, omdat zie beter op de heugte wa-en vaan wat er in het darp speulde.

===Ontwarp===
Al in november 1951 was een veurlopig ontwerp veur het darpshuis emaakt. 

Op dit ontwerp waoren onder aandere een grote zaol met podium, een conversaotiezaol, een [[kleuterschoele]], een [[consultaotiebureau]], een cursuskaomer, een leeskaomer en een kantoortje op-enommen. Dit ontwerp is echter nooit uut-evoerd en laoter drastisch ewiezigd, omdat het aonvankelijk te groot was. Het darpshuis werd ontwarpen deur [[architect]] ir. [[J.C. Boks]] uut [[Rotterdam]].

Het erealiseerde gebouw bestung uut een hoofdgebouw mit twee verdiepings en een kelder en had twee zietvleugels van één verdieping hoog. In het heufdgebouw werden op de begaone groond een directiekaomer, plees (toiletten), een garderobe, een [[bibliotheek]] en een lokoal veur handenarbeid en gymnastiek in-ericht. Op de eerste verdieping werd een naailokaol in-ericht. In de kelder is laoter een schietbaon veur de [[schietvereniging]] ''De Katapult'' an-elegd. In de zievleugels werden het kleuterlokaol en de leskeuken situeerd.

Tussen de biede zietvleugels bevond zich een binnenplein. Naost het darpshuus werd een huus ebouwd veur de directrice en de leidster vaan de kleuterschoele. 't Huus was in-edeeld met een gemeenschappelijke gang met keuken en veur elke bewoenster een zit- en slaapkaomer met douche.
	
Het Darpshuus werd officieel eopend deur burgemeester [[H.M. Martens]] deur het hiesen vaan de vlagge met daorop vier bomen (Vierhouten) en de letters O.O.V. (Ontwikkeling, Ontspanning, Vierhouten). Het kinderkoor vaan Vierhouten, onder leiding vaan dirigent [[Willem Reezigt]], zung een deur mevrouw Ter Horst-Vogel uut-ekozen liedje. As directrice vaan het Darpshuis werd mejuffrouw O. de Ronden an-esteld.

===Verbouwing===
In 1989 werd het darpshuus vergroot waardeur het binnenpleintje verdween. Tussen de zietvleugels werd een nieuwe zaol ebouwd. De oude zaol bood plaots an 100 minsen, het nieuwe gedeelte kan er 230 herbergen. 

Ok de tuun bie het darpshuus werd veraanderd. De muurrestanten vaan een veurmalig vievertje, nog daterend uut de tied vaan pension Hop, werden verwijderd. Verder werden alle dennen en bomen in de tuun ekapt, om meer ruumte te kriegen.

In hetzelfde jaar as de verbouwing bestung het Darpshuus 35 jaor. Al die jaoren was het darpshuus naomloos ebleven en men besleut dat dit maor eens mos veraanderen. Er werd een priesvraog uut-eschreven veur het bedenken van een naom. 
De winnaor werd J.J. den Boer die de naom Horsterhoek bedocht. Disse naom verwiest uuteraord naor de familie Ter Horst. Tijdens de feestelijkheden rond het jubileum op 11 december werd deze naom op een bord onthuld deur [[L.W. Hooghordel]].

Deur de jaoren heen hed 't Darpshuus diverse beheerders ehad, dit woaren o.a.: mej. O. de Ronden (1953-1960), mej. Visscher, mej. Hage, mevrouw v.d. Pol, v.d. Sluis, Henk (Henneman) Berghuis en Jan Pul, Marinus Moret, Kris Kielman (1979-1984) en sinds 1984 tot op de dag van vandaoge Bep en Emile Houtman.

==Externe links==
*[http://www.dorpvierhouten.nl Website] van het darp [[Vierhouten]] en het Darpshuus [[Horsterhoek]]

[[Categorie:Nunspeet]]
[[Categorie:Bouwwark in Nederlaand]]
[[Categorie:Nunspeet]]
[[Categorie:Plaots in Gelderlaand]]
