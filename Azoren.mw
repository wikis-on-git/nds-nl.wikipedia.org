De '''Azoren''' ([[Portugees|Portügeys]]: ''Açores''), ofysjeyl de '''Selvstöyrende Azorenstrekke''' (Portügeys: ''Região Autónoma dos Açores'') is ne selvstöyrende [[vulkaan|vülkanyse]] eilandengruup under [[Portugal|Portügal]]. Et ligt ungevear 1360 km up et westen van Portügal, in den [[Atlantiesen Oseaan|Atlantysen Oseaan]], ungevear 880 km noorwestelik van [[Madeira]] en ungevear 1925 km zuydoostelik van [[Newfoundland]].

De grötste wellen van inkomsten sind landbouw, veyholderye (höyfdsakelik vöör [[keze|keyse]] en [[botter]], mer ook vöör vleis), [[viskerieje|viskerye]] en [[toerisme|turisme]], wat verdan belangryker wörd. Dårby hef de Azorense regering een anseynlik persent van de inwonners rechtstreyks in deynst of langs darde bedryven. De 'höyfdstad' van de Azoren is [[Ponta Delgada]].

Der sind neygen höyfdeilanden en nen köppelken mini-eiländkes. Dit sind [[Flores (Azoren)|Flores]] en [[Corvo (Azoren)|Corvo]] in et westen, [[Graciosa]], [[Terceira]], [[São Jorge]] [[Pico]] en [[Faial]] in et midden, en [[São Miguel]], [[Santa Maria]] en et [[Formigasrif]] in et oosten. Se beslåt mear as 600 km en ligt up ne lyne van noordwest når zuudoost.

Alle eilanden sind olde [[vulkaan|vülkanen]]. Een antal, zo as [[Santa Maria]] hebt nog nooit wat dån seyt der löy up et eiland wont. [[Pico (barg)|Den barg Pico]] op et lyknamige eiland, is met 2351 meyter et höygste pünt van Portügal. De Azoren höyrt feitelik by de höygste bargen van de wearld as y rekkent vanav öör voot up den oseaanbodem töt den top. Se stekt hoge båven et water uut.

De Azoren hebt een mild klymaat vöör öre noordelike ligging. Dat hef te doon met de avstand töt werelddelen en den [[golfströym]] wat der ümhen vlöjt. Döör de sey blyvt de temperatuyren et heyle jår sachte. Daags wörd et meystentyds nit kölder as 16 °C en nit heyter as 25 °C, avhankelik van et seisuun.<ref>[http://www.ipma.pt/en/oclima/normais.clima/1981-2010/020/ IPMA "Ponta Delgada Climate Normals 1981-2010" bekekken up 26 Oktober 2015]</ref> Höygere temperatuyren as 30 °C of under 3 °C komt in de drokst bevolkte deylen nit vöör. Et is der döör mekaar nat en bewolkt.

Der sit flink wat verskil in kultuur, et dyalekt, kokkerye en tradytsys van de Azoren. Disse eilanden warren ooit unbewoond en åwer tweyhonderd jår kolonyseyrd döör meerdere volker.
==Verleyden==
Een paar [[hypogeum|hypogea]], bouwwarken dey uut de rotsen höwwen sind as [[groowe|begreafplaatse]] sind up de eiladnen Corvo, SAnta Maria en Terceira vünden döör den Portügeysen [[archeologie|archeoloog]] Nuno Ribeiro. Hey meanen at ze möygelik 2000 jår old warren en dat der dårüm löy up de eilanden woond müt hebben vöör de Portügeysen.<ref>[http://www.cmjornal.xl.pt/detalhe/noticias/ultima-hora/monumentos-funerarios-descobertos-nos-acores Correio da Manhã. Cofina Media. "Estruturas podem ter mais de dois mil anos: Monumentos funerários descobertos nos Açores". ed: J.M.A. Lisbon, Portugal Skreyven up 5 March 2011.] (Portügeys). Bekekken up 18 June 2011.</ref> Toch lykt disse bouwsels up de Azoren altyd bruukt te wean vöör [[groan|grånupslag]]. Ribeiro's beweringen sind nooit bevestigd en nauwkuyrig undersöyk is der nit dån.<ref>[http://www.acorianooriental.pt/noticias/view/216916 Acoriano Oriental. "Estudos arqueológicos podem indicar presença prévia ao povoamento das ilhas Açoreana Oriental". Skreyven up 27 juni 2011].</ref> Et is nit duydelik of disse bouwsels natuyrlik ontstån sind of döör löy toosat en of ze ölder sind as de Portügeyse kolonyseyring. Hard bewys vöör een vöör-Portügeys volk up de eilanden is nit bekend.

===Öyropeyse untdekking===
[[Bestaand:Azores old map.jpg|thumb|Kaarte van de Azoren uut 1584.]]
In et [[14e eeuw|14de jårhonderd]] warren de eilanden al bekend. Deylen der van ståt in de [[Atlas Catalan]]. In [[1427]] ontdekken nen kaptein under [[Hendrik den Seyvårder]], möygelikerwys [[Gonçalo Velho]], de Azoren vannys, mer dit steyt nit vaste. In ''A History of the Azores'', een wark oet [[1813]] van [[Thomas Ashe]], beskreyf den skryver nen [[Vlaanderen|Vlaming]], Joshua van der Berg uut [[Brugge]], den as tydens nen storm underwegens når [[Lissabon]] an land mos up de eilanden. Hey sea at de Portügeysen et gebeyd verkend harren en et vöör Portügal upeiset harren. Et gef nog een paar andere verhalen åver de untdekking van de eerste eilanden (São Miguel, Santa Maria en Terceira) döör seylöy under Hendrik den Seyvårder, mer der sind wenig geskriften bekend dey dit bevestigt.

Et wörd vake segd at de eilanden ören naam hebt van de [[hawik]], nen völ vöörkommenden vogel üm dey tyd. Toch is et neyt annemmelik at disse vöygel hyr nösteld of jaagd hebt.

'''Kolonysasy'''
[[Bestaand:Vista_sobre_Angra_do_Heroismo.jpg|links|duum|235x235px|[[Angra do Heroísmo]], the oldest continuously-settled town in the archipelago of the Azores and UNESCO World Heritage Site]]
Tu as Santa Maria untdekt wör en de kolonysasy nog mus beginnen, wörren der skööpe löslåten up et eiland üm tookomstige kolonisten wat te etten te geyven, want der warren gin grote deyrs up et eiland. De kolonysasy bleyf nog eaven uut. De Portügeyse löy harren weanig sin üm up een ofleagen koppel eilanden te wonnen, honderden kylomeyters van et vasteland. Toch lükken et [[Gonçalo Velho Cabral]] üm binnen drey jår (1433 - 1436) genog volk en senten by mekår te köyern en noar Santa Maria en São Miguel te våren.

De kolonisten halen büskes en rotsen vurt üm grån, wyndruven, sükerreyd en andere planten te potten, vöör et eygene leavensunderhold en handel. Sey nömmen ook wat huusdeyrs met, so as hennen, kanynen, beyste, skööpe, sikken en biggen. Ook bouwen se öör earste huyse en dörpe. 

De eilanden wörren åwer honderden jåren kolonyseyrd, höyvdsakelik vanuut Portügal. De kolonisten kömmen uut de [[proveensie|provinsys]] [[Algarve]], [[Minho]], [[Alentejo]] en [[Ribatejo]] en [[Madeira]]. De eyrste kolonisten kömmen in [[1444]] når São Miguel onder Gonçalo Velho Cabral. Se lånden by et huydige [[Povoção]]. Völle van de earste kolonisten warren [[Sefardyse Jödden]] (Jödden dey töt [[Kristendom|Kristenen]] dwüngen warren) en dey under de [[inkwysytsy]] van et vastelånd vort wollen. In [[1522]] wör [[Vila Franca do Campo]] vortvaagd dör ne [[eardbewing|eardbeyving]], wuurmet üm de 5000 löy uut de tyd kömmen. De höyfdstad wör dårop verplaatst når [[Ponta Delgada]]. Vila Franca do Campo wör wyr upbouwd up de årsprunkelike stee en is rechtevoort ne blöyende hawenstad vör [[viskerieje|viskerye]] en [[jacht (boot)|jachten]]. Ponta Delgada kreyg in [[1546]] [[stadsrechten]]. Van anvånk an hebt de löy der zik vöral met landbouw gangs hölden. Tegen et [[15e eeuw|15e jårhonderd]] voren [[Graciosa]] [[groan|grån]], [[hop (plaante)|hop]], [[wien|wyn]] en [[brandewyn]] uut. 


Et eilånd São Jorge wör vör et earste nöymd in [[1439]], mer de featelike untdekkingsdåtum is nit bekend. In [[1443]] wonnen der al löy, mer richte kolonisasy begun pas met de komst van den [[Vlaanderen|Vlaamsen]] eydelman [[Wilhelm van der Haegen]]. Hey köm an up et eiland [[Topo (Azoren)|Topo]] wuur as hey ook uut de tyd köm. De eilandbewonners nöymen üm ''Guilherme da Silveira''. [[João Vaz Corte-Real]] wör bestöyrder van et eiland in [[1483]]. [[Velas]] wör ne stad vör et ende van et [[15e eeuw|15e jårhonderd]]. Teygen [[1490]] wonnen der 2000 Vlamingen op Terceira, Pico, Faial, São Jorge en Flores. Üm dit grote antal Vlamingen wörren de eilanden bekend as de Vlaamse Eilanden of de Eilanden van Vlaanderen. Prins [[Hendrik den Zeyvårder]] was hyr den anstichter van. Zinne züster, [[Infanta Isabel, Gravinne van Burgondye|Isabel]] was trouwd met [[Filip den Goden|Graaf Filip van Burgondye]], wuur Vlaanderen dootyds by höyren. De löy kömmen in upstand teygen Filips bewind. Zeykte en honger kneypen et land uut. Isabel vröyg an Hendrik of een antal Vlamingen når de Azoren uutvlüchten mochten. Dat vünd hey good en hey gavven ör de nöydige vörråden met.

Den intrek op de dootyds nog onbewonde eilanden begün in [[1439]], met höyfdzakelik löy van de vastelandsprovinsys [[Algarve]] en [[Alentejo]]. In [[1583]] stöyren [[Filip II van Spanje]], as könink van Portügal, zinnen vloot üm of te kaarten met ne gruup van avontüryrs, huyrlingen, vrywilligers en soldåten uut meardere landen. Dey wollen de Azoren bruken as springplanke vör nen uutdager vör de Portügese trone. Nå zin sükses in de [[Slag üm Ponta Delgada]] wörren de opstandigen verhöngen an de nökke van de skeype, ümdat Filips vünd at et pyraten warren. Dit dröyg by an de [[Zwarte Legende]] onder zinne teygenstanders.

In [[1589]] tröyken de [[Groot-Brittanje|Britten]] up de Azoren an en plünderen een antal eilanden. Ne andere Engelse missy tegen de Azoren, in [[1597]] mislükken. Spanje höyld de Azoren beleagerd in de Babylonyse Gevangenskop tusken [[1580]] en [[1642]]. In et [[16e eeuw|16e jårhonderd]], harren de Azoren en [[Madeira]] te maken met åverbevolking. Dårüm tröyken völle löy van dår uut når [[Brazilië|Brazilye]].<ref>Scammell, G.V. "The First Imperial Age". Unwin Hyman, 1989.</ref>

== Verwiezings ==
<references/>

[[Kategorie:Eilaandengroep]]
[[Kategorie:Europa]]
[[Kategorie:Portugal]]
