Hachiko (ハチ公) (Odate, 10 november 1923 - Tokio, 8 meert 1935), in 't Japans ok bekend as ''chūken Hachikō'' (忠犬ハチ公 "troowe hond Hachiko"), was 'n Akita die in Japan grote bekendheid verwierf deur 't feit dat e nao de dood van zien baasie 9 jaor lange wachn op diens teruggekeer bi'j 't treinstasjon Shibuya in Tokio. Nao zien dood wed veur 't Station Shibuya 'n staandbeeld veur 'm op-ericht. De vachte van Hachiko is bewaord gebleevm in 't museum van Ueno.

===Leven===
Hachiko wed geboorn op 'n boerderi'je naobi'j de stad Odate in de prefectuur Akita. In 1924 wed e köch deur Hidesaburō Ueno, 'n professor an de Universiteit van Tokio, die 'm naor Tokio metnaamn.

Hidesaburo Ueno naamn elke dag de trein naor de universiteit vanof 't stasjon Shibuya. Al snel leern Hachiko um zien baasie ’s ochns naor 't stasjon te begeleidn, en ’s middags weer bi'j 't stasjon of te haaln. Disse routine wed deur de twee herhaald töt meej 1925. Die maond kwaamn Ueno te overliedn op de universiteit deur 'n hartverlamming. Hachiko wachn die dag zo as e wend was bi'j 't stasjon. Toe Ueno echter nie kwaamn opdaang, bleef Hachiko elke dag terugge keern naor 't stasjon. Hachiko wed, toe Ueno’s dood bekend wed, weg-egeevm an 'n ni'je eigenaar, mar hi'j ontsnapn geregeld waornao hi'j aaltied weer terugge keern naor ofwel 't huus van Ueno of 't treinstasjon.

Deur dit gedrag wed Hachiko al snel bekend bi'j de völle reizigers die daagluks 't stasjon bezöchn, en die Hachiko eerder saomn haddn eziene met Ueno. De meensn die 'm kendn gaavm 'm te ettn en verzörgn 'm as hi'j verwond ware deur te vechn met aandre hoondn die hi'j op zien weg teengkwaamn. Iene van disse meensn was 'n veurmaolig student van Ueno, die now onderzuuk deud naor 't Akita-ras. Hachiko’s populariteit breiddn zich uut töt verre buutn 't stasjon. Hi'j wed mede deur de andach die kraantn an 'm schönkn 'n sensatie in Japan. Meensn zaang 'm as 'n toonbeeld van familietroow waor mienig meense 'n goed veurbeeld an können nemmn. Leraarn en oolders gebruuktn Hachiko dan ok as veurbeeld as ze kinders de weerde van familie probeern bi'j te brengn.

In totaal wachttn Hachiko 9 jaor lange bi'j 't stasjon op de teruggekeer van Ueno. Hi'j störf op 8 meert 1935 op zien bekende plekkie op 't stasjon.

Hachiko wed nao zien dood op-ezet en stiet teengwoorig in 't National Museum of Nature and Science.

{{Dialekt|sdz}}
