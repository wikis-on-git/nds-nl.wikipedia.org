De '''Liemers''' is een streek in Oost-Gelderland en wordt grofweg begrensd deur [[Rien]], [[Iessel]], [[Olde Iessel]] en de [[Duuts]]e grenze. Vake wordt de Liemers bi-j den [[Achterhoek]] erekkend. Alhoewal zeker ut oosten van de Liemers erg gericht is op den [[Achterhoek]] heurt ut doar geografisch niet bi-j. Wal bunt de plaatsen [[Weal]], [[Achterweal]] en de gemeente [[Montferland]], die geografisch ezie:n bi-j de Liemers heurt, tegenswoordigs bi-j de Regio [[Achterhoek]] in-edeeld.

De Liemers wordt verdeeld in de zand-Liemers en de klei-Liemers. De zand-Liemers ligt in ut noordoosten van de liene [[Diem]] - [[Doezebarg]]. Van oldsheer was de zand-Liemers armer as de klei-Liemers. Op de klei wonen oaver ut algemeen rieke boeren, deur de vruchtboare grond. Op ut zand wonen de arme keuterboeren. Grote delen van de zand-Liemers waren tot in de [[19e eeuw]] nog onontgonnen hei, woar in schamele hutten vaak ut "uutschot" van de samenleaving wonen. Onder andere pastoor De Ponti van [[Den Diek]] hef doar verandering in an-ebracht. Hi-j vrog in ut begin van de [[19e eeuw]] an de bisschop van [[Utrecht]] of der op de [[Diem]]se Hei een [[karke]] ebouwd mocht worden um de bevolking van de Hei normen en weerden bi-j te brengen. De [[Heidemij]] is rond de zelfden tied begonnen met ut ontginnen van de [[Beak]]se, [[Weal]]se en [[Diem]]se Hei.

Op de klei ontstond al vrog de [[baksteenindustrie]], vanweage de grondstof, dèn der genog veurhanden was. Veural langs de [[Rien]] van [[Spiek]] (''Spijk'') noar [[Panderen]] (''Pannerden'') wodden völle ''stinoaves'' (''steenovens'') gebouwd. Ut ''stinoavesvolk'' mos onder zwoare umstandigheden lange dagen maken um an een schamele botteram te kommen. Nog altied bunt der in de Liemers steenfabrieken.

As heufdstad van de Liemers wordt vake [[Zeander (Gelderland)]] ezien. Zeander is de grootste plaatse. In de [[19e eeuw]] kwam de "Turkish - American Tobacco Company" kortweg Turmac noar Zeander. De fabriek gaf völle wark an de arme keuterboertjes van de zand-Liemers. De Turmac is tegenswoordigs BAT ewodden en dut binnenkort de hele productie oaver noar [[Duutsland]] en [[Polen]]. De grootste en olde warkgever van de stad verdwient doarmet uut ut stadsbeeld. 

[[Categorie:Achterhooks_artikel]]
[[Categorie:Gelderlaand]]

[[nl:Liemers]]
