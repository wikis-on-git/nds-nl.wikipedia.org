[[Ofbeelding:OttomanEmpireMain.png|thumb|300px|'t Ottomaanse Riek in zien hoogtijdagen]]
[[Ofbeelding:Zonaro GatesofConst.jpg|thumb|250px|Sultan Mehmed de Veraoveraar kump Constantinopel binnen]]
't '''Ottomaanse Riek''' ([[Ottomaans Turks]]: دولت عليه عثمانيه, ''Devlet-i ʿAlīye-i ʿO<u>s</u>mānīye'', 'De Sublieme Ottomaanse Staot'; [[Turks]]: ''Osmanlı İmparatorluğu'' of ''Osmanlı Devleti''; [[Fransk|Fraans]]: ''Empire ottoman'') was een staot, eregeerd deur etnische [[Turken]], die tussen de 14de en vrogge 20ste ieuw een groot diel van [[Zuudoost-Europa]], [[West-Azië]] en [[Noord-Afrika]] bestuurde. De staot wördden end 13de ieuw opericht in de stad [[Söğüt]] in 't noordwesten van [[Anatolië]] deur 't [[Turkmaan]]se stamheufd [[Osman I]]. Van zien name is de name van 't riek ofeleid. Nao 1354 steuken de Ottomanen aover naor Europa en veraoverden daor de [[Balkan]]. Daormit wördden 't Ottomaanse ''beylik'' (priensdom) een transcontinentaal riek. Mit de inname van [[Constantinopel]] ('t hudige [[Istanbul]]) deur [[Mehmed de Veraoveraar]] brachten de Ottomanen 't [[Byzantiense Riek]] umdale.

Onder 't bewind van [[Suleiman de Merakelse]] belèefde 't Ottomaanse Riek zien grootste macht en walvaort en de grootste verfiening van zien bestuurlijke, sociale en economische systemen. Begun 17de ieuw bestund 't uut 32 pervincies en een bulte [[vazal]]staoten. Intied det partie daorvan later bij 't riek wördden edaone, kregen aandere in de loop van de ieuwen verschillende maoten van autonomie. 't Riek kreeg ok tiedelk varre aoverzeese laanden onder zien bestuur dankzij veklaorings van lejaoliteit an de [[Ottomaanse dynastie|Ottomaanse sultan en kalief]], zoas de verklaoring van de sultan van [[Atjeh]] in 1565, of deur een steugien in bezit te wezen van eilaanden zoas [[Lanzarote]] in de Atlantische Oceaan in 1585.

Mit Constantinopel as de heufdstad en zeggenschop aover 't laand rond de oostelke [[Middellaanse Zee|Middellaandse Zee]] zat 't Ottomaanse Riek zes ieuwen laank in de midden van de betrekkings tussen de oosterse en de westerse wereld. Allewal der wal emiend is det nao 't hennegaon van Suleiman de Merakelse veur 't riek een tied van gengelderije anbrak, bekiekt de mieste academische historici de zaken niet meer op dizze meniere. In de 17de en een groot diel van de 18de ieuw bleven de economie, 't sociaole bestel en 't leger stark en smeu. Wal raakte, nao een lange vrede van 1740 töt 1768, 't Ottomaanse leger achterop bij det van de rivalen, 't [[Habsbörger monarchie|Habsbörger Riek]] en 't [[Russische Riek]].

As gevolg wördden de Ottomanen in de late 18de en vrogge 19de ieuw militair meermaols de baord ofedaone. De [[Griekse Onofhaankelkheidsoorlog]] mondde in de jaoren achttiendartig uut in onofhaankelkheid veur [[Griekenlaand]]. Deur dit en nog aandere verliezen begunden de Ottomanen een perces van hervörming en modernisering, de zo eheten [[Tanzimat]]. Ondaanks wiedere gebiedsverliezen, mit name in de Balkan waor der een köppel neie laanden ontstunden, raakte de Ottomaanse staot deur dit perces intern beter organiseerd.

Mit de [[Revolutie van de Jonge Turken]] in 1908 wördden 't riek een constitutionele monarchie mit een meerpartijenstelsel en verkiezings. Wat jaor later pleegde de nationalistische Partije veur Ienheid en Veuruutgaank een staotsgreep, waordeur in 1913 een ienpartijestaot ontstund. De staot gunk een bondgeneutschop an mit 't [[Duutse Riek]] in de haop um 't diplomatische isolement te deurbreken det onderlest töt gebiedsverlies eleid had. Zo deuden de Ottomanen mit an de [[Eerste Wereldoorlog]] an de kaante van de [[centraole mogendheden]]. Binnen 't riek brak onröst uut, mit name de [[Arabische opstaand]]. In dizze tied pleegden de Ottomanen [[volkerenmoord]] tegen de [[Armeense genocide|Armenen]], de [[Assyrische genocide|Assyriërs]] en de [[Griekse genocide|Grieken]].

Mit det de [[geallieerden (Eerste Wereldoorlog)|geallieerden van de Eerste Wereldoorlog]] 't Ottomaanse Riek versleugen en nao de oorlog een diel dervan bezetten, wördden 't riek opedield en raakte 't zien bezittings in 't [[Midden-Oosten]] kwiet. Dizzend wördden veureest [[Sykes-Picotverdrag|verdield tussen 't Verienigd Keuninkriek en Fraankriek]]. Onder [[Mustafa Kemal Atatürk]] begunden de Turken de [[Turkse Onofhaankelkheidsoorlog]] tegen de geallieerde bezettingsmacht. Hieruut kwaamp de rippebliek [[Turkije]] voort, waormit 't Ottomaanse Riek daon was.

{{Dia|Dit artikel is eschreven in 't [[Zuudwest-Drèents]].}}

[[Kategorie:Drèents artikel]]
[[Kategorie:Turkije]]
[[Kategorie:Middeleewn‎]]
[[Kategorie:Vrogmoderne tied]]
[[Kategorie:Geschiedenis van Europa]]
