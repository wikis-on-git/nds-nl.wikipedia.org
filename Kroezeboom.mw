[[Bestaand:Den Kroezeboom bie Fleringen Tweante.jpg|thumb|Den kroezeboom bie Fleringen in Tweante.]]

Den '''Kroezeboom''' is nen oalden [[eek]] met nen stamumtrek van 7,25 meter bie [[Fleringen]] in [[Tweante]]. Et is een van de öaldste beum op et [[Nederlaand]]se groondgebeed. Nöast den eek steet een [[Rooms-Katholieke Karke|Rooms]] kapelleken veur [[Maria]]. Den boom trekt völ bezeukers, umdat he tuske de 400 en 600 joar oold is, umdet et der heel heanig is en den boom op ne mooie stea steet. Et is ne geleefde stea um te [[trouwen]]. Ook majt der jongeleu gearn op de beankskes roondhangen.

==Gebroek==
Et wörd zejd det den kroezeboom nen kruusboom was. Um laand te verdelen, breuken [[boer]]en vrogger herkenningspeunten in et laand. Den boom zol op een kruuspeunt van verskillende stukken laand stoan. Ook kan et wean at hier vrogger [[rechtspraak|rechtdag]] höalden wör. Zo wör den boom et tekken van gerechtigheid. Et gavven de umgewing nen gewichtigen anblik. 

Tusken et [[16e eeuw|16de]] en [[17e eeuw|17de joarhonnerd]] stund der een ''Hilligenhuesken''. An wel of dit kapelleken wiedet was, is nich bekeand. In de tied van de [[Reformasie]] wörden alle Rooms-Katholieke tradisies verböaden. Et kapelleken wör ook daal höwwen. Nen roondtrekkenden preester, Hendrik Smithoes, blef toch hemelik met ne wage onner den boom eucharistiedeenste opvoren. Et wör ne bedevoartsstea veur Roomsken. Roond [[1730]] was et aflopen met de verearingen roond den kroezeboom.

In et [[20e eeuw|20ste joarhoonderd]] begunnen de leu wier geleuwige wearde an den kroezeboom te hechten. In [[1909]] höalden ze ne mis bie den boom um te vieren dat de H. Pancratiuskeark in [[Tubbig]] 100 joar doarveur weer teruw gevven was. In dat joar wör der ok weer ne kapel bouwd, in [[neogotiek|niejgotiese]] stiel. Dissen was wiedt an et Healige Harte van Kristus. Pastoor Von Bönninghausen leut een beeld van 1,50 meter hoog oet steen houwen. Dit steet sind 1971 in de St. Pankratiuskeark in Tubbig. Et kapellekenwör in [[1944]] wier ofbrökken en vervöngen deur ne neie, hoaltene kapel met vakwerkmuren.

==Leaftied==
Den boom wörd wal es skatt tusken de 1000 en 700 joar oold, mer det lik meer fantasie as woarheid. Fleringen wörd al in et joar [[933]] neumd, mer det betekent nog nich at den boom zo oald is. Boomkenners skatt um tusken de 400 en 500 joar oold. Op foto's van net noa den [[Tweede wereldoorlog|oorlog]] is te zeen at den boom nog nich deurmiddeln spletten was. Doaran is te zeen at he nog nich zo oold as wat wal es dacht wörd.

==Onnerhoald==
Et geet nich aait evven good met den Kroezeboom. Umdat den boom begun te splitten en doardeur in et middeln begun te rotten, hebt boomchrirurgen et slechte hoalt vortskraapt en de twee delen met iezeren pennen an mekaar veraankerd. Den kroes wörd met stoalkabels bie mekaar höalden.

Umdat et völle toeristen trekt en umdat der nog regelmoatig biejeenkomste höalden wordt, blif den boom ne belangrieke stea veur de umgewing. Um der nen boomchirurg bie te halen is geald neudig. Doarum hebt ze in Fleringen zölfs ne stichting opricht veur et behoald van den boom.<ref>[http://www.trouw.nl/tr/nl/5009/Archief/article/detail/2718739/1996/04/16/Twente-in-actie-voor-behoud-kroezeboom.dhtml Trouw.nl. ''Twente in actie voor behoud Kroezeboom.'' 16 april 1996.] Bekekken op 11 meart 2015.</ref>

[[Kategorie: Tweants artikel]]
[[Kategorie: Natuur]]
[[Kategorie: Toerisme]]
