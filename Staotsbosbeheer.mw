[[Ofbeelding:Bezoekerscentrum Drents-Friese Wold DSCF1505 02.JPG|thumb|300px|Bezukerscentrum [[Nationaal Park Drèents-Friese Wold|Drèents-Friese Wold]] van Staotsbosbeheer in [[Appelsche]]]]
'''Staotsbosbeheer''' is de grootste bos- en [[netuurbeheer]]der in [[Nederlaand]]. In opdracht van de [[rieksaoverheid]], mar veur een groot part bekostigd mit centerije van de pervincies en eigen inkomsten, beheert de orgenisaotie zo'n 270.000 [[bunder]] bos-, netuur- en dieverdaotsiegebied. Wieder hef Staotsbosbeheer zörg veur en verhuurt gebouwen in de beheerde gebieden. 't Heufdketoor zat töt 1990 in [[Utrecht (stad)|Utrecht]], daornao in [[Dreibargen]] en sinds 2016 huzeert ze in [[Amersfoort]]. In 2018 hadden ze roem 1200 betaalde mitwarkers en meer as 7000 vrijwilligers.

==Doelstellings==
De doelstellings van Staotsbosbeheer bint:
* In staand holden, herstellen en ontwikkeln van bossen, netuurgebieden en 't laandschop in de beheerde gebieden
* Dieverdaotsie in zoveule van de beheerde gebieden as meugelk anfietern
* Bijdragen an de perductie van milieuvrundelijke en verneibere grondstoffen, zoas holt<ref>[https://www.staatsbosbeheer.nl/over-staatsbosbeheer/dossiers/bos-en-hout Staotsbosbeheer, dossier ''Bos en hout'']</ref>

Naost [[bosbeheer]] bint [[netuurbeheer]] en laandschopsbehold in 't [[laandelijk gebied]] belangrieke taken. Veule andacht giet uut naor de dieverdaotsiefunctie van bos, netuur en laandschop. Daorumme bint der in de beheerde gebieden die daorveur geschikt bint kuier-, fiets- en kanoroutes, bezukerscentra, [[netuurkampeerterrein]]en, zwömgelegenheden, surfstraanden en watersportsteigers.

==Geschiedenis==
Staotsbosbeheer wördden in 1899 opericht um in [[onlaand]] bossen te ontwikkeln veur [[perductiebos|perductiedoeleinden]] ([[bosbouw]]) en um zaandverstoevings tegen te gaon. 't [[Kootwiekerzaand]], een stoefzaandgebied op de [[Veluwe]], was daorumme ien van de eerste gebieden die in beheer egeven wördden.

In 1997 hef de aoverheid de orgenisaotie zölfstaandig emeuken. Töt die tied völt Staotsbosbeheer direct onder 't [[Ministerie van Laandbouw, Netuur en Voedselkwaliteit]]. Onder de noemer 'Butenlèvend' verhuurt ze vroggere boswachterswonings, warkschuren en boerenspillen as vekaansiewonings. Bij veul activiteiten warkt Staotsbosbeheer in de maande mit aandere orgenisaoties en commerciële partijen. In 2019 wördden [[Royal Dutch Shell|Shell]] anetrökken as sponsor. De energiemaotschoppije mut bijdragen an de kosten van neiplaant die neudig is nao 't roon van perductiebossen mit [[esse]]n vanwege [[essentakkestarfte]].

==Verkoop==
As reactie op bezunigings deur de aoverheid is Staotsbosbeheer in 2013 begund mit de verkoop van wat terreinen. Niet lange daornao besleut de staotssikketaoris van Laandbouw det det niet de bedoeling was.<ref>[http://www.tubantia.nl/regio/hellendoorn/verkoop-van-natuurgebieden-door-staatsbosbeheer-definitief-van-baan-1.4197724 Dagblad Tubantia, ''Verkoop van natuurtgebieden door Staatsbosbeheer definitief van de baan'', 30 jannewaori 2014]</ref> In 2019 warkte Staotsbosbeheer, um een doelmaotig netuurbeleid te voeren, mit an 't verbuten, kopen en verkopen van laand in verscheiden pervincies.

==Rifferenties==
<references/>

==Uutgaonde verwiezings==
* [http://www.staatsbosbeheer.nl/ Officiële website]
* [http://www.rijksoverheid.nl/documenten/rapporten/2018/11/09/evaluatie-staatsbosbeheer-2018/ Rieksaoverheid: Evaluatie Staotsbosbeheer, 9 november 2018]

{{Commonscat}}

{{Dia|Dit artikel is eschreven in 't [[Zuudwest-Drèents]].}}

[[Kategorie:Drèents artikel]]
[[Kategorie:Natuurbeskerming]]
