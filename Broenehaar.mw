[[Ofbeelding:Mooi Bruinehaar.1.JPG|thumb|right|250px|Hoes op Broenehaar]]
'''Broenehaar''' of '''Broenehoar''' is ne [[boerskop]] in de gemeente [[Tweanteraand]] in [[Tweante]]. t Lig vief kilometer noar t noorden van t [[Vjenne]], kort bie [[Langevenne]]. t Hef ongevear 151 inwonners. t Ligt op nen [[hoar]], ne zaandrugge in t laandskop.

==Geskiedenisse==
In oolde geskriften wörd Broenehaar ''Broune haer'' en later de boerskop ''Bruyne Haer'' eneumd. t Heurden vroger töt de [[Heerlikheaid]] [[Almelo]]. Broenehoar is wat ligging angeet één geheel met [[de Striepe]], det in de [[Groafskop Beantem]] ligt. t Is t oeteande van ne lange heuwelrugge in t midden van wat eartieds laank estrekte vennen warren, dee't later oontgunnen wörden. Joarenlaank was de [[heed (vegetasie)|heade]] van Broenehaar t weadegebeed vuur [[schoap|sköape]] van t klooster van [[Sibculo]]. Doarnoa kömmen de sköape van de leu van Broenehoar en de Striepe der te weaden, noar oold recht. t Oorsproonkelike laandskop is duur meanselik haandelen slim veraanderd, vuural duur sköapeweades, bemesting, vervenning en oontginning. 

Oawer greanze tusken [[Oaweriessel]] en [[Beantem]] is vroger vake esteggeld, mear bie Broenehaar hef t aait dudelik ewest. t Eerste geskrift (zoonder doatum) det bekeand is oawer t oflopen van de limiet (greanze) is van um de [[1610]], en ne bevestiging der van is oet [[1677]]. Der wör fleenk oawer de greanze oonderhaandeld tusken [[1740]] en [[1770]], toew at keuning [[Willem IV]] dee regearen, den at duur zin trouwen met [[Anna van Hannover]] de Groafskop Beantem in behear kreeg. Hiernoa wörren de greanskeies too ezat. In [[1779]] wör greanspoal 99 eplaatst, den't de skeaid angavven tusken Beantem, Tweante en [[Sallaand]]. t Was ja feaitelik n dreelaandenpeunt.

In [[1711]] wör vuur t eerst probeerd op Broenehaar te bouwen, mear hellige boeren oet [[Geestern|Geesteren]] en [[Maander]] treuken t eerste hoes tegen de vlakte, umdet zee meanden t recht op de weadegroond te hebben. Elf joar later, in [[1722]] probeerden n Groaf van [[Almelo]] t nog n moal, en det lukten. Woer of det ewest hef, is nit bekeand.

{{Tweanteraand}}

[[Kategorie:Tweants artikel]]
[[Kategorie:Plaatse in Oaveriessel]]
