De '''Nedersaksische invloed op de Scandinavische talen''' behelst de slim grote invloed die 't [[Middelnederduuts]], de taal daoras 't tègenwoordige [[Platduuts]] en [[Nedersaksisch]] uut voortkoomt, in de [[Hanze|Hanzetied]] veural in lexicaal opzicht ehad hef op de [[Noord-Germaans|Noord-Germaanse]] talen; mit name 't [[Deens]], [[Zweeds]] en [[Noors]].

==De Hanze==
[[Ofbeelding:Bryggen,_Bergen3.JPG|thumb|right|Bryggen (De Kade), een riege Hanze-handelshuzen bi'j Bargen, Noorwegen]]In de late [[middelieuwen]] bluuiden de Hanze, 't handelsverbond van steden in noord-Europa mit as belangriekste stad [[Lübeck]]. De taal van Lübeck en umstreken, 't Middelnederduuts, stund daorumme in groot anzien en wördden gebruukt as ''lingua franca'' onder kooplieden, aander volk det wat veurstellen wol, en as schrifttaal. Vanof de 12e ieuw hef 't Hanzeverbond de handel in Scandinavië en in de [[Oostzee]] edomineerd. Kelonies van Nederduutstalige kooplu, ambachtsvolk en bestuurders vestigden heur in Scandinavische steden as [[Oslo]], [[Bargen (Noorwegen)|Bargen]], [[Visby]], [[Stockholm]], [[Malmö]] enzowieder.

Veural tussen 1300-1400, mar ok nog een beste tied daornao, hef de Middelnederduutse woordenschat de Noord-Germaanse talen ingriepend beïnvloed.  Rond 1325-1425 dreigden 't Deens zölfs as schrieftaal veur brieven en officiële dokementen te wörden vervangen deur 't Middelduuts. Middelduutse lienwoorden kwamen in 't [[Ieslaands]] en [[Faeröars]] veural terechte via 't Deens en Noors, mar taalpuristische bewegingen bint dizze invloeden in 't Ieslaands en 't [[Nynorsk]] (een meer op Noorse dialecten ebaseerde schriefvörm van 't Noors) tègenegaone.

==Domeinen mit veul Nederduutse lienwoorden==
De mieste Nederduutse woorden die in 't Deens, Zweeds en Noors (in an-epaste vörm) wördden oavereneumen, hadden te maken mit scheepvaort (''dok'', ''lods''), visseri'je (''fiskeri'', ''skipper''), negotie (''arbejd'', ''fragt''), poletiek (''borger'', ''fuldmagt''), bouwkunde (''kammer'', ''mur''), ambachten (''skomager'', ''værktøj'') en godsdienst (''almisse'', ''bann''). Mar ok op aandere gebieden hej een bulte zölfstaandig naamwoorden, warkwoorden (''betale'', ''lære''), bijvoeglijk naamwoorden (''berømt'', ''forsigtig'') en bijwoorden (''alene'', ''forbi'') in de Noord-Germaanse talen die uut 't Nederduuts koomt. Wieder koomt veul woorden veur abstracte begrippen uut 't Nederduuts (''anledning'' veur anleiding, ''vemod'' veur weemoed).

==Nederduuts beïnvloede woordelementen==
Nederduutse [[achtervoegsel|achtervoegsels]] die, in an-epaste vörm, in de Noord-Germaanse talen bint oavereneumen bint onder aandere ''-en(t)'' en ''-nisse''. Ok kregen achtervoegsels die al in 't Noord-Germaans bestunden, zoas ''-dom'', ''-inge'' en ''-skap'', en [[veurvoegsel|veurvoegsels]] zoas ''for-''/''för-'', een ni'je impuls deur 't Nederduuts. Dit leste giet ok op veur 't achtervoegsel ''-ing'' veur zölfstaandig naamwoorden. Een aander achtervoegsel, ''-eri'' (''skriveri'', ''ketteri''), deuk in de 15e ieuw in 't Noors op. Wieder koomt uut 't Nederduuts beveurbield de verkleinwoorden ''-ken'', ''-ke'' en ''-lín''.

De Scandinavische letter ''å'' kump uut de Nederduutse schrifttreditie. Later, beveurbield bi'j Biebelvertalings, hef 't Nederduutse andiel in 't Scandinavisch de invloed van 't [[Hoogduuts]] vergemakkelijkt.

==Bron==
*[http://www.lowlands-l.net/talk/eng/scandinavian.html Edward Sproston (2011): ''Mainland Scandinavian: Loans from Middle Low German'']

{{Dia|Dit stok is eschreven in 't [[Zuudwest-Zuud-Drèents]] van de Drèents-Oaveriesselse grèensstreek.}}

[[Kattegerie:Drèents artikel]]
[[Kattegerie:Nedersaksische taalkunde]]
