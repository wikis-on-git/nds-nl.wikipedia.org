De '''Nedersaksische invloed op de Scandinavische talen''' behelst de slim grote invloed die 't [[Middelnederduuts]], de taal daoras 't tègenwoordige [[Platduuts]] en [[Nedersaksisch]] uut voortkoomt, in de [[Hanze|Hanzetied]] veural in lexicaal opzicht ehad hef op de [[Noord-Germaans|Noord-Germaanse]] talen; mit name 't [[Deens]], [[Zweeds]] en [[Noors]]. In umvang kuj dizze invloed vergelieken mit de invloed van 't mederne Engels op de Scandinavische en aandere talen.

==De Hanze==
[[Ofbeelding:Bryggen,_Bergen3.JPG|thumb|right|Bryggen (De Kade), een riege [[kontor|Hanze-kontoren]] bi'j Bargen, Noorwegen]]In de late [[middelieuwen]] bluuiden de Hanze, 't handelsverbond van steden in noord-Europa mit as belangriekste stad [[Lübeck]]. De taal van Lübeck en umstreken, 't Middelnederduuts, stund daorumme in groot anzien en wördden gebruukt as ''lingua franca'' onder kooplu, aander volk det wat veurstellen wol, en as schrifttaal. Vanof de 12e ieuw hef 't Hanzeverbond de handel in Scandinavië en in de [[Oostzee]] edomineerd. Kelonies van Nederduutstalige kooplu, ambachtsvolk en bestuurders vestigden heur in Scandinavische steden as [[Oslo]], [[Bargen (Noorwegen)|Bargen]], [[Visby]], [[Stockholm]], [[Malmö]] enzowieder. Stockholm gruuiden uut töt een een belangrieke handelsstad deur verdragen mit Lübeck, en van 1296 töt 1478 bestund de stadsraod uut een geliek antal Zweedstaligen en Nederduutstaligen.

Veural tussen 1300-1400, mar ok nog een beste tied daornao, hef de Middelnederduutse woordenschat de Noord-Germaanse talen ingriepend beïnvloed. Rond 1325-1425 dreigden 't Deens zölfs as schrieftaal veur brieven en officiële dokementen te wörden vervangen deur 't Middelnederduuts. In veul gevallen verdrungen de ni'je woorden bestaonde Scandinavische woorden, of wördden daor synoniemen van. Mar ok wördden d'r woorden oavereneumen veur beroepen, veurwarpen en ideeën daoras gien eigen begrippen veur in ummeloop waren.

Middelnederduutse lienwoorden kwamen in 't [[Ieslaands]] en [[Faeröars]] veural terechte via 't Deens en Noors, mar taalpuristische bewegingen bint dizze invloeden in 't Ieslaands en 't [[Nynorsk|Ni'jnoors]] (een meer op Noorse dialecten ebaseerde schriefvörm van 't Noors) tègenegaone. Allewal Nederduutstaligen veural in de Scandinavische steden woonden en warkten, bint ok Scandinavische plattelaandsdialecten aordig beïnvloed.

==Domeinen mit veul Nederduutse lienwoorden==
't Deens, Zweeds en Noors hebt, in an-epaste vörm, veural veul Nederduutse woorden oavereneumen op 't gebied van de scheepvaort (''dok'', ''lods''), visseri'je (''fiskeri'', ''skipper''), negotie (''arbejd'', ''fragt''), poletiek (''borger'', ''fuldmagt''), bouwkunde (''kammer'', ''mur''), ambachten (''skomager'', ''værktøj'') en godsdienst (''almisse'', ''bann'').

Ok op aandere gebieden hej een bulte uut 't Nederduuts ofkomstige zölfstaandig naamwoorden, warkwoorden (''betale'', ''lære''), bijvoeglijk naamwoorden (''berømt'', ''forsigtig'') en bijwoorden (''alene'', ''forbi''). Wieder bint veul woorden veur abstracte begrippen oavereneumen uut 't Nederduuts (zoas ''anledning'' veur anleiding, ''vemod'' veur weemoed).

==Nederduuts beïnvloede woordelementen==
Allewal de invloed op syntactisch en morfologisch vlak minder stark ewest hef as op lexicaal vlak, geleuft de mieste taalkundigen det onder Middelnederduutse invloed de Scandinavische talen analytischer en minder synthetisch ewörden bint, det wil zeggen det verbugingen een kleinere grammaticale rolle gungen speulen, en woordvolgödder een grotere.

Nederduutse [[achtervoegsel|achtervoegsels]] die, in an-epaste vörm, in de Noord-Germaanse talen bint oavereneumen bint onder aandere ''-en(t)'' en ''-nisse''. Ok kregen achtervoegsels die al in 't Noord-Germaans bestunden, zoas ''-dom'', ''-inge'' en ''-skap'', en [[veurvoegsel|veurvoegsels]] zoas ''for-''/''för-'', een ni'je impuls deur 't Nederduuts. Dit leste giet ok op veur 't achtervoegsel ''-ing'' veur zölfstaandig naamwoorden. Een aander achtervoegsel, ''-eri'' (''skriveri'', ''ketteri''), deuk in de 15e ieuw in 't Noors op. Wieder koomt uut 't Nederduuts beveurbield de verkleinwoorden ''-ken'', ''-ke'' en ''-lín''. De Scandinavische letter ''å'' kump uut de Nederduutse schrifttreditie.

Vanof de 16e ieuw, beveurbield bi'j Biebelvertalings, hef 't Nederduutse andiel in 't Scandinavisch de invloed van 't [[Hoogduuts]] vergemakkelijkt. Umdet Middelnederduutse woorden veule vrogger wördden oavereneumen as Hoogduutse, en in vörm sowieso dichter bi'j de Scandinavische talen stunden, hebt ze niet biester eleden onder later Scandinavisch taalpurisme.

==Bron==
*[http://www.lowlands-l.net/talk/eng/scandinavian.html Edward Sproston (2011): ''Mainland Scandinavian: Loans from Middle Low German'']

{{Dia|Dit stok is eschreven in 't [[Zuudwest-Zuud-Drèents]] van de Drèents-Oaveriesselse grèensstreek.}}

[[Kategorie:Drèents artikel]]
[[Kategorie:Nedersaksische taalkunde]]
