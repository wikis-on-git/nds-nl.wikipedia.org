'''Den Nederlaandsen Opstaand''' (ok wal "Den Opstaand" eneumd) is in den ni-jen geskiedskrieving den benoaming veur wat vrögger uutsluutend den [[Tachtigjoarigen Oorlog]] wierd eneumd. Mit ''Den Nederlaandsen Opstaand'' wödt veural esprokken op den beginjoaren van den Tachtigjoarigen Oorlog. Veulal sprekt zie oaver den tied 1568 (et officiële beginne van den Tachtigjoarigen oorlog mit den [[slag bi-j Heiligerlee]]) tot 1589 (et vort goan van den [[Grave van Leicester]]) woarnoa den Stoaten geen ni-jen laandvoogd meer zochten moar zelf den machte op zich namen. In 1589 is den zaak van den Opstaand ok veur et grootsten dele in et veurdeel van den Stoaten beslist.  

Deur [[Fernando Álvarez de Toledo|Alva]] is et verzet teggen den Spoansen könning Filips II beskrevven as nen opstaand. In 1572 loat Lodewiek van Nassau an zien breur Willem wetten dat den hartog van Alva ''gans verboasd is ... dat dee steedn zo in opstaand kommen (les villes se revoltent ainsi)''. In breeven, kreuneeken en dagbeuke uut dee tied wödt esprokken oaver verzet, verlatinghe, ofzwering van den laandshere, enzowieter. Ok in den lateren geskiedskrieving ovver dizzen tied wödden dee gebeurtenissen vanof 1568 veulal an-eduud as 'Den Opstaand'. In nen letsten studie spreakt under meer [[Arie van Deursen |Dr. A.Th. van Deursen]] oaver ''Den Opstaand van 1572-1584''.<ref>Van Deursen, A. Th., De last van veel geluk, pag. 71-115. ISBN 9035126270</ref>

Eerst was den opstaand veural ericht teggen et schrekbewind van den hartog van Alva. Loater wöd et steeds meer nen algemenere opstaand teggen [[Filips II van Spanje]]. In den opstaand stoand et geleufsvroagstuk en et stoatsgezag centroal. Filips wilden éne centroal regierd laand under éne geleuf, et [[Rooms-Katholicisme]]. Den opstaandelingen wollen nen decentraole overheid (gewesten en Stoaten-Generoal), nen zekere moate van zelfbestuur, deels eigen belasting-inning en vri-jheid van godsdeenst. Den grootn motor achter den opstaand was [[Willem van Oranje|Willem I van Oranje-Nassau]], howal Willem van Oranje in eerste veur nen lengen tied achter Filips II blef stoan. Den zinne in et [[Wilhelmus]], et [[Volksleed]] van Nederlaand, ''Den könning van Hispanje heb ik altied geëerd'' kump doar nog van wegge. Den opstaand kreg nen moatschappelek anzeen in den zogeneumden [[Acte van Verlatinghe]] dee in [[1581]] deur den Stoaten-Generoal wöd an-enommen. Den Opstaand kwam tot nen ende mit deb algehelen oaverwinning veur den Noordeleken Nederlaanden in [[1648]] bi-j den [[vrede van Münster]].  

Deur allerlei [[geskiedschrieving|geskiedkundigen]] is den Opstaand verskillend be-eurdeeld. Het proatn ovver den opstaand teggen Spanje geet tot op den dag van vandage wieter.

==Rifferenties==
<references />

[[Kattegerie:Achterhooks_artikel]]
[[Kattegerie:Geschiedenis]]
[[Kattegerie:Nederlaand]]
[[Kattegerie:Tachtigjoarigen Oorlog]]

[[cs:Nizozemská revoluce]]
[[en:Dutch Revolt#1566 - Iconoclasm and repression]]
[[fr:Révolte des gueux]]
[[nl:Nederlandse Opstand]]
