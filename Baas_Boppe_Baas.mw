'''Baas Boppe Baas''' ([[Freesk|Fries]] veur: ''baos boven baos'') was een [[Frieslaand|Friese]] dramaserie van bedenker en regisseur [[Steven de Jong]]. Van 2001 tot 2005 wodde de serie, bestaonde uut ofleverings van 30 menuten, uutzunnen deur [[Omrop Fryslân]]. 

Baas Boppe Baas gaot over de konservatieve ''[[pater familias]]'' Beant Baas (espeuld deur: Rense Westra) en zien meer progressieve femilie. Beant het roggeklachten en zit in de [[WAO]]. Hi'j is wel aktief as heufdredakteur en [[kolumnist]] van de [[krante|dörpskraante]]. Beant is trouwd mit Joukje (espeuld deur: Hilly Harms).

Zeune Sjoerd (espeuld deur: Thijs Feenstra), schoondochter Talieta (espeuld deur: Meriyem Manders) en heur dochtertien Cynthia (espeuld deur: Thirza Koopmans) wonen ok in et huus van Beant en Joukje. Sjoerd is [[dierenarts]] en het zien praktiek an huus. 

[[Deern|Dochter]] Afke ([[Lianne Zandstra]]) woont in et westen van et laand en komp altemet op bezuuk. Bennie (espeuld deur: Wybe Bruinsma) is de buurjongen van de femilie Baas. Hi'j is krek as Beant stamgast van et dörpskefe.

De eerste serie wodde vanof 13 november [[2001]] uutzunnen. De in [[december]] uutzunnen ofleverings wodden mit 130.000 kiekers uutzonderlik goed bekeken. Der kwam ok een twiede en dadde serie en in et seizoen 2004-2005 volgde de vierde en leste serie. Vanof [[november]] 2004 wodde de dramaserie mit ondertiteling uutzunnen deur [[Overiessel]]se regionaole omrop [[RTV Oost]].

In de [[zoemer]] van 2005 wodde de serie ok op 'e lanelike [[tillevisie]] (Nederlaand 1) uutzunnen. De serie Baas Boppe Baas gelde ok as veurbeeld veur inkelde dialektseries as de [[Tweants|Twentse]] serie [[Van Jonge Leu en Oale Groond]] en een nog te verschienen [[Grunnegs|Grunningse]] en [[Limbörgs|Limburgse]] dialektserie.

==Externe verwiezing==
*[http://www2.omropfryslan.nl/default.asp?ObjectID=19260 Bekiek de leste reeks ofleverings van Baas Boppe Baas op de webstee van Omrop Fryslân]

[[Categorie:Stellingwarfs artikel]]
[[Categorie:Tillevisie]]
[[Categorie:Frieslaand]]

[[fy:Baas boppe Baas]]
[[nl:Baas Boppe Baas]]
