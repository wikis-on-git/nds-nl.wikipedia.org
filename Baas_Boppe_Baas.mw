'''Baas Boppe Baas''' ([[Westlaauwers Frais|Fries]] veur: ''baos boven baos'') was een Friese [[regiosoap|dramaserie]] van bedaenker en regisseur [[Steven de Jong]]. Van [[2001]] tot [[2005]] wodde de serie, bestaonde uut ofleverings van 30 menuten, uutzunnen deur [[Omrop Fryslân]]. 

Baas Boppe Baas gong over de konservatieve ''pater familias'' Beant Baas (espeuld deur: Rense Westra) en zien meer veuruutstrevende femilie. Beant het roggeklachten en zit in de WAO. Hi'j is wel aktief as heufdredakteur en [[kolumnist]] van de [[krante|dörpskraante]]. Beant is trouwd mit Joukje (espeuld deur: Hilly Harms).

Zeune Sjoerd (espeuld deur: Thijs Feenstra), schoondochter Talieta (espeuld deur: Meriyem Manders) en heur dochtertien Cynthia (espeuld deur: Thirza Koopmans) wonen ok in et huus van Beant en Joukje. Sjoerd is [[dieredokter]] en het zien praktiek an huus. 

[[Deern|Dochter]] Afke (Lianne Zandstra) woont in et westen van et laand en komt altemet op bezuuk. Bennie (speuld deur: Wybe Bruinsma) is de buurjongen van de femilie Baas. Hi'j is krekt as Beant stamgast van et dörpskefé.

De eerste serie wodde vanof [[13 november]] [[2001]] uutzunnen. De in [[december]] uutzunnen ofleverings wodden mit 130.000 kiekers uutzonderlik goed bekeken. D'r kwam ok een twiede en dadde serie en in et seizoen [[2004]]-[[2005]] volgde de vierde en laeste serie. Vanof [[november]] [[2004]] wodde de dramaserie mit ondertiteling uutzunnen deur [[Oaveriessel|Overiesselse]] regionaole omroep [[RTV Oost]] en laeter ok deur [[BVN]], de Nederlaanse en Vlaamse omroep in et butenlaand.

In de [[zoemer]] van [[2005]] wodde de serie ok op 'e laandelike [[tillevisie]] (Nederlaand 1) uutzunnen. De serie Baas Boppe Baas geldde ok as veurbeeld veur inkelde dialektseries as de [[Tweants|Twentse]] serie [[Van Jonge Leu en Oale Groond]] en de [[Limbörgs|Limburgse]] serie [[De Hemelpaort]].

[[Kategorie:Stellingwarfs artikel]]
[[Kategorie:Tillevisiepergramme van een regionaole omroep]]
[[Kategorie:Frieslaand]]
