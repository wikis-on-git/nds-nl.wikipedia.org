[[Ofbeelding:Zwolle Diezerstraat 2007.JPG|thumb|right|200px|Diezerstraote in 2007, op een röstig tiedstip]]
[[Ofbeelding:Zwolle Diezerstraat 1933.PNG|thumb|right|200px|Diezerstraote rond 1933 mit links de jugendstil-pui van 't Witte Kruus]]
De '''Diezerstraote''' (in oldmoods [[Zwols]]: '''Diesstraote'''<ref>Minke Kraijer, Henk Mulder, Dick Visscher en Philomène Bloemhoff-de Bruijn (red.) (2009), ''Op zien Zwols: Woordenboek van de Zwolse taal'', Kampen: Iesselakkedemie</ref>), ok wal Diezerpromenade enuumd, is de veurnaamste winkelstraote in 't centrum van de [[Oaveriessel]]se heufdstad [[Zwolle]]. D'r kump veule volk te kuiern, kleraozie en nog aander spul kieken en kopen. D'r bint ok terrassies. De straote is veur auto's esleuten.

Vanof de [[Grote Mark (Zwolle)|Grote Mark]] an d'iene kaante loop ie oaver de Diezerstraote naor de grachte en stadsmure (daoras nog een ende van stiet) en de stee van de in 1829 of-ebreuken [[Diezerpoorte]].

De straote lig op een [[dekzaandrogge]]. Bi'j de bouw van 't ni'je diel van de openbaore [[bibliotheek]], die an de Diezerstraote lig, bint speuren evunden uut de [[Karolingisch]]e tied.<ref>Jan ten Hove, ''Geschiedenis van Zwolle'', blz. 39, ISBN 9040090505</ref>

[[Ofbeelding:Zwolle_Diezerstraat_De_Witte_Leeuw.jpg|thumb|left|140px|Rieksmonument De Witte Leeuw, begund as bierbrouweri'je]]
==Historische paanden==
In de Diezerstraote viej verskeiden paanden van historische weerde. Rieksmonument De Witte Leeuw op nommer 58 wördden ebouwd in 1666 veur bierbrouwer Albert Brouwer. 't Gebouw was roem twei ieuwenlaank een bierbrouweri'je en töt 1873 een likeurstoakeri'je. Det kuj ziene an de gebieldhouwde biervatten an weerskaanten van de dakkapel.<ref name="Infermaosiebredtien">Infermaosiebredtien an 't paand</ref> In de eerste helfte van de [[20e eeuw|twintigste ieuw]] was 't paand een kleraozie- en hoedenzake. Det kuj nog weerummevienen in de glas-in-loodramen daoras hoeden in bint of-ebield, en in de name van de eigenaor boaben de entree (A. Hendriksen).<ref>Webstee van 't Historisch Centrum Overijssel</ref> Vandage zit d'r in 't gebouw een vestiging van een parfumketten.

Rieksmonument 't Witte Kruus (nommer 93 en 93a) uut de [[19e eeuw|neengtiende ieuw]] is van historische weerde deur zien liestgèvel en in 't bezunder deur zien onderpui. Dizze wördden in 1904 in [[jugendstil]] op-etrökken uut hardstien, rode glazuurde bakstiender en blaank teakholt. Dit gebeurden in opdracht van apotheek Meulenhoff, die as 't paand betrökken.<ref name="Infermaosiebredtien">Infermaosiebredtien an 't paand</ref> De pui is ontwörpen deur architectenbureau De Herder & Hellendoorn. In de midden van de pui hej een stileerde ofbielding van [[Asclepius]], in de [[Griekse mythologie]] de haalfgod van de geneeskunde en genezing.<ref>Overbeek, M. (2006). ''Krullen in Zwolle''. Zwols Architectuur Podium</ref> An de uutenden van de pui bint twei vrouwluden an-ebrocht in hardstien. Vandage zit d'r in 't paand een kleraoziezake.

== Rifferenties ==
<references />

{{Dia|Dit stok is eskreven in 't [[Zuudwest-Zuud-Drèents]] van de Drèents-Oaveriesselse grèensstreek.}}

[[Kategorie:Drèents_artikel]]
[[Kategorie:Oaveriessel]]
[[Kategorie:Straote in Zwolle]]

[[nl:Diezerstraat (Zwolle)]]
