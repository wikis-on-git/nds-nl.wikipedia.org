[[Ofbeelding:Breevoort 14 08 1743 Jan-de-Beijer.jpg|thumb|300px|Breevoort deur [[Jan de Beijer]] op [[14 augustus]] [[1743]]]]
[[Ofbeelding:Louis XIV of France.jpg|thumb|Lodewiek XIV]]
[[Ofbeelding:Christoph_Bernhard_von_Galen_1670.jpg|thumb|Bernhard von Galen]]
[[Ofbeelding:Brevoort_1734.jpg|thumb|Breevoort met vestingwarken]]
[[Ofbeelding:1743-brevoort.jpg|thumb|Markt van Breevoort deur [[Jan de Beijer]] op [[14 augustus]] [[1743]]]]
Et '''Beleg van Breevoort in 1672''' was n [[belegeringe|beleg]] van [[12 juni]] [[1672]] tot 19 juni in et [[rampjoar]] [[1672]] deur generaol st.Paul uut [[Münsterland]] in et [[Gelderlaand|Gelderse]] [[Breevoort]] in opdrach van den Biskoppe van Münster ([[Bommen Berend]]) wat n ende mos maken an den macht van de [[Republeek der Zeaven Vereanigden Nederlaanden|Republiek der Zeuven Vereanegde Nederlanden]].

==Veurgeskiednis==

Den veurspood van de [[Republeek der Zeaven Vereanigden Nederlaanden|Republiek der Zeuven Vereanegde Nederlanden]] was nen doorn in et oge van de [[Frankriek|Fransen]] [[Zunnekönning]] Lodewiek XIV den verskillende moalen prebeerden um dizzen te ondermienen. In [[1672]] spanden Frankriek samen mit [[Engelaand]] en de bisköppe van [[Münsterland|Münster]] en [[Köln]] um de Republeek ne lesse te learn. 

Den kracht van de Republiek lag bi-j den Hollaandsen vloot, moar an et laandleager wodden neet völle andach eschonken, onderhold an [[Vesten|vestingwarken]] wodden verwoarloosd, en de grenssteadn langs den [[Rijn]] zoas [[Rijnbark]], [[Rees]], [[Wesel]], [[Emmerik]] waren volgens afsproak deur genög soldaotn bezet, maor den gevechtskracht had neet völ meer um et lief. 

Den moarschalk Condé Turenne, met den könning Louis XIV trokken end mei 1672 mit n leager van 120.000 soldoatn deur et Luukse Laand noar [[Bonn]] woarbi-j steadn Orsoy, Burik, Rijnbark, Wesel, Rees en Emmerik as riepe peern in den maand veelen. [[Johan de Witt]] nöttelden "As Rijnbark verloarn is, zo is ons gansen laand verloarn". Et kossen neet et ganse laand, moar wal et halve laand, en Johan de Witt zien leaven.

[[Bommen Berend]] den zien oge al op de [[heerlekheid]] [[Borklo]] had loaten vallen, moar doar toon mit n blauw oge vanof kwam, wol altied nog wraak. Deur den Fraansen könning waren um Borklo, [[Lingen]] en de veroaveringen in [[Grunnen_(provinzie)|Grunnen]] en [[Frieslaand|Freeslaand]] beloafd, moar boavendeen alles noordelek van de [[Iessel (revier)|Iessel]] mocht  e braandschatten. [[1 juni]] 1672 was veur um den dag van wraak en veel e met ziene Münsterse tröppe vannuut [[Noordhoorn (Duutslaand)|Noordhoorn]] et grondgebeed van de Republiek binnen. Zie makte zich in korte tied meister van steadn: [[Oldnzel]], [[Oatmörsken]], [[Almelo]], [[Dealdn]], [[Goor]] en [[Borklo]] en slogen et [[Beleg van Grol (1672)|beleg veur Grolle]] dat noa ruum ne weake wodden oaver egoaven. Et volgende dool was [[Deventer|Deamter]], moar [[Bommen Berend]] leet zich noa völ andringen (Hi-j dacht dat et nen vergeafsen peuging zol wean, umdat den [[vesten|veste]] [[Breevoort]] te stark was) toch oaverhoalen. Ne leagerofdeling van 2000 soldoaten wol den peuging wal woagen, en zi-j wonnen!

==Breevoort in 1672==

De plaatse Breevoort, midden in en brook eleagen, was nog altied nen strategiesen hindernis. De vestingwarken waren under [[Maurits van Oranje]] uutebouwd noar de ni-jste reagels van vestingbouwkunde. Et [[Kasteel Breevoort|kasteel]] was noo binnen den [[stadswal]] etrokken, umringd deur 6 starke [[bastion]]s en 2 [[raveliene]]n. De [[Stadsgrachte]] was op zien smalst 40 meter vol met waoter stoand, en ok neet dreuge te kriegn, en magazienen beheurlek egevuld (in teggenstelling tot andere [[Veste|vesten]]) mit 18.000 pond [[buskruut]] en 60.000 l rogge.
Et [[garnizoon]] wodden evörmd deur 2 vendels van soldoaten under leiding van [[Baron]] de Truzes en kapitein Hendrikck van Asbeck. Et vendel van Jan Brouwer had zich bi-j et leager van grave van Stirum motten ansluten, woardeur de totale starkte nog moar 500 soldaoten was, mit de [[Schutteri-je]] van Breevoort bestoande uut 50 leu, woarvan de helfte ni-jelingen waren under leiding van Adriaen van Keppel, nen drost den neet arg geliefd was under de burgerleu. Hoowal doar ruum voldoonde kruut en koggels waren, was et neet al te best mit de [[kanon]]nen. Der stoanden der nog 20 dreigend op den wal, moar noa et eerste [[salvo]] sprongen der moar leefst 4 uutmekare, doarbi-j de bedieningsleu verwondend. Van anderen waren [[affuut]]en zo rot, dat de zwoare kanonnen derdeurhen zakten no et ofscheten. Met völ kunst en vleegwark wödden nog 4 kanonnen inzetboar emaakt.

==Ne vrömde beleagering==

Op [[12 juni]] slogen de Münsterse et beleg veur de stad. Onder leiding van Generoal st. Paul. Et was ne gans vrömde beleagering dee neet volgens de regels van den kriegskunst verleep. De stad wodden namelek neet of-eslotten veur den butenweald. Veur de [[Aalterpoorte]] wodden batteri-jen op-esteld, en groven soldaoten zich in, moar an de andere kante stoand de [[Misterpoorte]] wied los, zodat laandleu en burgerleu tiedens et beleg in alle veiligheid deurgang hadden. Tegeliekertied stoanden de kriegsleu van et Münsterse leager tot an de knene in et water in de loopgraven. Toon et leager van Bommen Berend begun te scheten, veural met [[mortier]]en vereurzaken et meer schrik as schaa bi-j de burgerleu. Deur de helse vuurwarken verloorn 2 boern en 1 kind et leaven, en raken ene vrouwe beide beene kwiet. Een peerd wodden deur nen bom 30 meter oaver et magazien esmetten. De slechtbetaolde soldoaten binnen de muren zagfen et wat dage an. De stemming onder de burgerleu sloog umme toon geruchten gingen dat de Münstersen de stad wollen bestormen. Zi-j hadden grös emaajd op de Aalter Esch um de grachte te dempen, moar dat was wal nen umslachtige wieze um ne vestingstad binnen te kommen, veural umdat de Misterpoorte wiet los stond. 

==Oavergave==

Veurdat ok moar enen soldoat et leaven elaoten had, wöd de stad oaver-egevven op de meest eervolle wieze an de Münstersen. Van Keppel en zien tröppe mochten met vlegend voandel en sloande trommels vort goan, mit brandenden lonten in de hende, koggels in den mond, met boaven en under geweer, zi-j mochten 2 kanonnen metnemmen, vuurzeen van kruut en koggels, an alle wapens beheurenden bi-j et vendel. Et vervoer wodden zelfs edoane deur de Münstersen, en wodden begeleid tot an Wansveld of [[Doezebarg]]. Veur burgerleu was de belangriekste veurweerde dat de stad neet plunderd mocht wödden. Moar dat gebeurden in latere tieden mit nen umweg deur middel van zwoare belastingen. De Münsterse bezetting duren bi-jnoa 2 joar en in mei van et joar [[1674]] trokken de Münstersen tröppe weer vort uut den [[Achterhook]].

==Bron==
* [[Staring Instituut]] Stichting 800 Jaar Veste Bredevoort. 1988 ''BREDEVOORT. - Bredevoort een heerlekheid.ISBN 90-9002135-3 (eerste uutgave 1988)

{{DEFAULTSORT:Breevoort #::::1672 Beleg}}
[[Kattegerie:Achterhooks artikel]]
[[Kattegerie:17e eeuw]]
[[Kattegerie:Belegeringe|Breevoort #::::1672]]
[[Kattegerie:Geskiedenis van den Achterhook]]
[[Kattegerie:Tachtigjoarigen Oorlog]]

[[nl:Beleg van Bredevoort (1672)]]
