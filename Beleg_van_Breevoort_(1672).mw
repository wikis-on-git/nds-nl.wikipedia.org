[[Ofbeelding:Breevoort 14 08 1743 Jan-de-Beijer.jpg|thumb|300px|Breevoort deur [[Jan de Beijer]] op [[14 augustus]] [[1743]]]]
[[Ofbeelding:Louis XIV of France.jpg|thumb|Lodewiek XIV]]
[[Ofbeelding:Galen01.jpg|thumb|Bernhard von Galen]]
[[Ofbeelding:Brevoort_1734.jpg|thumb|Breevoort mit vestingwarken]]
Et '''Beleg van Breevoort in 1672''' was nen [[belegeringe|beleg]] van [[12 juni]] [[1672]] tot 19 juni in et [[rampjoar]] [[1672]] deur generaol st.Paul uut [[Münsterland]] in et [[Gelderlaand|Geldersen]] [[Breevoort]] deur den Biskoppe van Münster ([[Bommen Berend]]) wat nen ende mös maken an den macht van den [[Republeek der Zeaven Vereanigden Nederlaanden]].

==Veurgeskiednis==

Den veurspood van den [[Republeek der Zeaven Vereanigden Nederlaanden]]was nen doorne in et oog van den [[Frankriek|Fraansen]] [[Zünneköning]] Lodewiek XlV dee verskillenden peugingen undernam um dizzen te undermienen. In [[1672]] spanden Frankriek soamen mit [[Engelaand]] en den biskoppen van [[Münsterland|Münster]] en [[Köln]] um den Republeek nen lesse te learn. 

Den kracht van de Republeek lag bi-j den Hollaandsen vlotte, moar an et laandleager wödden neet veul andacht eschonken, onderhold veur [[Vesten|vestingwarken]] wöd verwoarloost, en de grenze steedn langs den [[Rijn]] zoas [[Rijnbark]], [[Rees]], [[Wesel]], [[Emmerik]] was volgens afsproak deur genög soldaotn bezet, maor den gevechtskracht had neet völ um et lief. 

De moarschalken Condé Turenne, mit den könning Louis Quartorze trokken end mei 1672 mit nen leager van 120.000 soldoatn deur et Luukse Laand noar [[Bonn]] woarbi-j steedn Orsoy, Burik, Rijnbark, Wesel, Rees en Emmerik as riepe peern in den maand velen. [[Johan de Witt]] nüttelden "As Rijnbark verloarn is, zo is ons halven laand verloarn". Et kostten neet et hele laand, moar wal et halven laand, en Johan de Witt zien leaven.

[[Bommen Berend]] dee zien oge al op den [[heerlijkheid]] [[Borklo]] had loaten vallen, moar doar toon mit nen blauwe oge vanof kwam, zon op wroak. Deur den Fraansen könning waren him Borklo, [[Lingen]] en de veroaveringen in [[Grunnen_(provinzie)|Grunnen]] en [[Frieslaand|Freeslaand]] beloft, moar boavendeen alles noordelek van de [[Iessel (revier)|Iessel]] mocht braandschatten. [[1 juni]] 1672 wa veur him den dag van wroak en veel hi-j mit zien Münstersen leager vannuut [[Noordhoorn (Duutslaand)|Noordhoorn]] het groandgebeed van den Republeek binnen. Zie maakten zich in korten tied meister van steedn: [[Oldnzel]], [[Oatmörsken]], [[Almelo]], [[Dealdn]], [[Goor]] en Borklo]] en sloogen et [[Beleg van Grol (1672)|beleg veur Grolle]] dee noa ruum nen weake wöd oaver egoaven. Et volgenden dool was [[Deventer]], moar [[Bommen Berend]] leet zich noa völ andringen (Hi-j dachten dat nen et nen zinlozen peuging zol wean, umdat den [[vesten|veste]] [[Breevoort]] te stark was]] toch oaverhoalen. Nen leagerofdeling van 2000 soldaoten wilden de peuging woagen, en zi-j wonnen! 

==Breevoort in 1672==

Den ploatse van Breevoort midden in nen brook, was nog altied nen strategiesen hindernisse. Den vestingwaren waren under [[Maurits van Oranje]] uutebouwd noar de ni-jsten reagels van vestingbouwkunde. Et [[Kasteel Breevoort|kasteel]] was noo binnen den [[stadswal]]le trokken umrengt deur 6 starken [[bastion]]nen en 2 [[raveliene]]n. Den [[Stadsgrachte]] was op zien smalst 40 meter stoand vol waoter, dee ok neet dröge te kriegn was, en magazienen beheurelek gevuld (In teggenstelling mit andere vesten]] mit 18.000 pond [[buskruut]] en 60.000 l rogge.
Et [[garnizoon]] wöd evörmd deur 2 vendels van soldoaten under leiding van [[Baron]] de Truzes en kapitein Hendrikck van Asbeck. Et vendel van Jan Brouwer had zich bi-j et leager van grave van Stirum mötten ansluten, woardeur de totalen starkte nog moar 500 soldaoten was, mit den [[Schutteri-je]] van Breevoort bestoande uut 50 leu, woarvan de helfte ni-jelingen waren under leiding van Adriaen van Keppel, nen droste dee neet arg geliefd was under den burgerleu. Hoowal doar ruum voldoonde kruut en koggels waren, was et neet al te beste mit de [[kanon]]nen. Doar stoanden nog 20 dreigend op den walle, moar noa et eersten [[salvo]] sprongen doar moar liefst 4 uut mekaar, doarbi-j de bediendingsleu verwondend. Van anderen waren [[affuut]]en rotte, dat dee zwoaren kanonnen erdeurhen zakten no et ofschieten. Mit völ kunst en vleegwark wödden nog 4 kanonnen inzetboar emaakt.

==Nen vrömden beleagering==

Op [[12 juni]] sloogen den Münstersen et beleg veur den stad. Under leiding van Generoal st. Paul. Et was nen gans vrömden beleagering dee neet volgens den regels van den kriegskunst verleep. Den stad wöd noamenlek neet ofgeslotten veur den buutenweald. Veur den [[Aalterpoorte]] wödden batteri-jen op-esteld, en groaven soldaoten zich in, moar an den andere kante stoand den [[Misterpoorte]] wied oppen, zodat laandleu en burgerleu tiedens et beleg in alle veiligheid deurgäng hadden. Tegeliekertied stoanden de kriegsleu van et Münstersen leager tot den kniejen in et waoter in de löpgraoven. Toon et leager van Bommen Berend begun te scheeten veural mit [[mortier]]en vereurzoakten et meer schrik dan schaa bi-j den burgerleu. "Deur den helsen vuurwarken verloarn 2 boern en 1 kind et leaven, en raakten 1 vrouwe beide beene kwiet. Nen peerd wödden deur nen bomme 30 meter oaver et magazien esmetten. Den slechtbetaolden soldoaten binnen de muren zagen et wat dagen an. Den stimming under burgerleu sloog umme toon geruchten gingen dat den Münstersen den stad wollen bestormen. Zi-j hadden grös emaajd op de Aalter Esch um de grachte te dempen, moar dat was wal nen umslachtigen wieze um nen vestingstad binnen te kommen, veural umdat den Misterpoorte wied oppen staond. 

==Oavergave==

Veurdat ok moar ene soldoat et leaven elaoten had, wördt den stad oavergoaven op den meest eervollen wieze an den Münstersen. Van Keppel en zien tröppen mochten mit vleegend voandel en sloande trommels vort goan, mit brendenden lonte in de hende, koggels in den mund, mit boaven en under geweer, zi-j mochten 2 kanonnen metnemmen, vuurzeen van kruut en koggels, an alle waopenen beheurenden bi-j et vendel. Et vervoer wödden zelfs edoan deur de Münstersen, en wödden begeleid tot an Wansveld of [[Doezebarg]]. Veur burgerleu was den belangrieksten veurweerde dat den stad neet plunderd mocht wödden. Moar dat gebeurden in lateren tied mit nen umwegge deur middel van zwoaren belastingen. De Münstersen bezetting duurden bi-jnoa 2 joar en in mei van et joar [[1674]] trokken den Münstersen tröppen wier vort uut den [[Achterhook]].

==Bron==
* [[Staring Instituut]] Stichting 800 Jaar Veste Bredevoort. 1988 ''BREDEVOORT. - Bredevoort een heerlijkheid.ISBN 90-9002135-3 (eersten uutgoave 1988)

[[Kattegerie:Achterhooks_artikel]]
[[Kattegerie:Geschiedenis]]
[[Kattegerie:Gelderlaand]]
[[Kattegerie:Belegeringe]]
