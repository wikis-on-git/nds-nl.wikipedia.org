'''Stip''' is de benoamen van n [[saus|heufdsaus]] bie n moaltied. Der binnen verschaaidene oarden stip:

* Broadstip (Noordwest Europees en Amerikoans)
* Butterstip (Nederlaands)
* Kurry (Indioas, Thais)
* Mostertstip (Grunnegs)
* Temoatstip (Italjoans)

== Broadstip ==
[[Ofbeelding:Gravy.JPG|right|140px]]
Broadstip is t extrakt van vlaisk. Voak wordt der ook [[roux]] bie doan, bieveurbeeld tuzzelwaaitenblom, butter of eulje. In landen as [[Nederlaand]], [[Duutslaand]], [[Engelaand]] en de [[Verainde Stoaten]] wordt t over eerdappels hìn goten en soamen opeten.

As varioatsie kinnen der verschaaidene toudounens deurhìn doan worden zo as [[champions]], stôkjes [[vlaisk]], [[siepel]]tjes, môr ook [[wien]]. 

Tegenswoordeg is broadstip ook kriegensboar in poudervörm, woarbie allend môr n bitke woater bie hoft en den koken mout.

== Butterstip ==
Bie [[dikke riest]] wordt voak butterstip doan. Dit is gewoon smolten butter dij ook in vluiboare vörm schonken wordt. De traditsie is n goatke te môken in t midden van t bultke dikke riest en de butterstip doarin te gaiten.

== Kurry ==
[[Ofbeelding:Chicken_tikka_jalfrezi.jpg|right|140px]]
In India en Thailaand is [[kurry]] de heufdsaus in moaltieden. t Wordt goten over riest en kin mengd worden mit verschaaidene toudounens as [[Hounder|hìn]], [[Breekbonen|bonen]] of aander gruinte. Ook kurry is tegenswoordeg in poudervörm kriegensboar, môr deurdat kurry veul dikker is as broadstip mout der maisttieds ook [[Vlödde|vrizze vlödde]] deurhìn.

== Mostertstip ==
In Grunnen wör van oldsheer mostertstip as wichtegste saus broekt. t Wör môkt van Grunneger mostert, mengen doan mit wat stôkjes spek en spekvet. t Wör eten bie eerdappels dij der in blokjes of hailmoal instipt wörren. Vandoar de aalgemaine noam ''stip''. Tegenswoordeg wordt Mostertstip eten as gewoon gerecht en nait meer as heufdmoaltied. 

== Temoatstip ==
Temoatstip of pastasaus is de heufdsaus in Itoalje en komt binoa in elk Italjoans gerecht veur. t Wordt over pasta goten en wordt voak mengd mit vlaisk (maisttieds [[gehak]]) en gruintes as temoat, praai, siepel, basilikum of oregano.

== Nedersaksisch ==
* [[Drèents]]: ''jus'', ''stip'', ''vet''
* [[Grunnegs]]: ''stip''

[[Kattegerie:Grunnegs artikel]]
[[Kattegerie:Eten]]

[[de:Bratensauce]]
[[en:Gravy]]
[[es:Gravy]]
[[nl:Jus]]
[[ja:グレイビーソース]]
[[zea:Jus]]
[[zh:肉汁]]
