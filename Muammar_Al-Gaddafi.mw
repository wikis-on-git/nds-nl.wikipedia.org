[[Bestaand:Muammar al-Gaddafi-30112006.jpg|thumb|right|Muammar al-Gaddafi in 2006]]

'''Muammar Abu Minya al-Gaddafi''' (in t [[Arabies]]:معمر القذافي oetsproak: ''moe-amar gazjaffie''), (geboorn op [[7 juni]] [[1942]] in Yūḥannām bie [[Surt (Libië)|Surt]] in [[Libië]] - [[21 oktober]] [[2011]]) hef al n feaiteliken leaider ewest van Libië seend nen [[stoatsgreep]] in [[1969]]. Hee hef zikzelf eneumd n ''Gids van n Eerstn van September Grootn Opstaand van t Sosjalistise Volk's Libies-arabiese [[Jamahiriya]]'', of ''Broderliken Leaider en Gids van n Opstaand'' in oetgaves van de regearing en n offisjelen pers.<ref>US Department of State's Background Notes, (nov. 2005) [http://www.state.gov/r/pa/ei/bgn/5425.htm "Libya - History"], ''U.S. Dept. of State'', 14 juli 2006</ref>

Oawer zinnen achternaamn is völle te doon. Wat leu skriewt t as '''Kadaffi''', aandern as '''Quadhafi''' of '''Khadafi'''. t Haank mer net of van de Arabiese oetsproake van n naamn.

== Vroge leawn ==
Gaddafi was t jungste keend in ne [[bedoeïnen]]femilie. Hee wör groot in [[Surt (Libië)|Surt]]. Hee kreeg les op ne tradisjoneel relligieuze keenderskole en doarnoa gung he noar t vuurgezette oonderwies in [[Fezzan]] van [[1956]] töt [[1961]]. Gaddafi en n köppelken kameröa van dee skole wördn n lateren kern in in de groep van militaante opstaandigen dee't later t laand oawernömn. Gaddafi keek op noar [[Gamal Abdel Nasser]], den't pressideant was in t noaberlaand [[Egypte (laand)|Egypte]], den't drok was vuur ne Arabise eenheaid. In 1961 wör Gaddafi van skole steurd um zin pollitieke aktivisme.

Hee gung geskiedenisse studeern an ne [[universiteat]] in Libië, woer't he hoge siefers kreeg. Doarnoa köm he an de Militeare Akademie van [[Benghazi]] in [[1963]], woer't hee en wat van zinne millitaante möage n begin maakn met t organiseern van nen stoatsgreep um n pro-westeliken Libiesen keuning [[Idris I van Libië|Idris I]] te verdriewn. Umdet dr geruchen gungen det hee wat in t zinne har, wör he nit oet ezeundn vuur ne opleading noar [[Groot-Brittannië]].<ref>[http://www.army.mod.uk/documents/general/rmasarchives.pdf The Royal Military Academy Sandhurst's Archives], Ministry of Defense, United Kingdom. 2009.</ref>

== Stoatsgreep ==
n [[1 september|1en september]] [[1969]] dee n kleain köppelken militeare offisiern oonder leaiding van Gaddafi nen vreedzamen stoatsgreep op keuning Idris I. Den was zelf in [[Griekenlaand|Grieknlaand]] vuur ne medise behaandeling. Zinne neawe, kroonpreens Hasan as-Senussi, zol eagelik n 2den september Idris I opvolgen, den't feaitelik al ofstaand van n troon har edoan op n 4den augustus. Nog vuurdet 1 september of elop was, har Gadaffi met zin koppel dr t keuningshoes al achterhen edoan, en de ''Sosjalistise Arabise Volksreppubliek Libië'' al oet erop.

In teegnstelling töt völle aandere militeare opstaandigen, leut Gaddafi zik nit bevordern as genneraal noa at he de macht kreeg, mer hee oondergung ne seremonie um zik van [[kapitein (leager)|kaptein]] töt [[kolonel (leager)]] te loatn bevordern. Hee is aait in den rang ebleewn. Skoonwal dit vrömd kan liekn vuur de Westerse kiek det nen heugst-eplaatsten n laand mut leaidn, zeg Gaddafi det de Libiese saamnleawing eleaidt wörd duur t volk, en det he doarumme ginnen deurn titel of militearen rang neudig hef.

=== Islamities sosjalisme/pan-arabisme ===
Gaddafi baseerte zin nieje regime op ne saamnsmealting van Arabies [[nasjonalisme]], bepoalde peuntn van Westerse welvoartsstoatn en "direkte, volkse [[demokrasie]]". Hee neumn t systeem [[Islamities sosjalisme]], en skoonwal hee kleaine bedriewe de vrieheaid gef, geet de regearing oawer de grootn. Welvoart, "bevrieding" en opleaidings wördn kontroleerd. Hee voordn ook zo n systeem in met [[Islam]]itise morele vuurskriftn, en hee verbeud [[alkohol]] en gokspöln. Um zinne islamities-sosjalistiese ideaaln kracht bie te zetn, skreef hee zinne filosofie in zin [[Greune book]], wat dree moal oetgeewn wör tusken [[1975]] en [[1979]]. In t echt is Gaddafi's verhaal meender ideaal en wör dr van tied töt tied wal teegngeluud egeewn, wat Gaddafi dan met geweald oonderdrukn. Gaddafi steurdn zin Revolusjoneare Kommittee noar t boetnlaand um doar gevluchte teegnsprekkers op te spuurn en umme te brengn. n [[26 april|26sten april]] [[1980]] stealdn Gaddafi ne einddoatum in ([[11 juni]]), vuur dee tied mosn alle teegnsprekkers terugge komn noar Libië, of aanders kreegn ze met t Revolusjoneare Kommittee te steln.<ref> Facts on File 1980 Yearbook p353, 451. </ref> Neegn Libiërs wördn dr in dee tied vermoord, woervan viewe in [[Italië]].

=== Verhoolding met aandere laandn ===
==== Noaberlaandn ====
Net as n Egyptiesn Presideant [[Gamal Abdel Nasser]] wol Gaddafi alle Arabise stoatn verzammeln töt eenn Arabiesn stoat. Hee was ook vuurstaander van t pan-islamisme, ne lösse eenheaid van alle islamitise stoatn en volker. Noa at Nasser oet de tied köm op n [[28 september|28sten september]] [[1970]], nöm Gadaffi t leaderskop op zik van t Arabise nasjonalisme. Hee reup de "Federasie van Arabise Reppubliekn" (Libië, Egypte en [[Syrië]]) oet in [[1972]], en hopn zo nen pan-Arabiesn stoat te skepn, mer de dree laandn warn t nit eens oawer wodöanig bepoalde zaakn eregeld mosn wordn. In [[1974]] teekn he nen ofspraak met n [[Tunesië|Tunesiesn]] leaider [[Habib Bourguiba]] oawer n verboond van de beaide laandn, mer t woarkn toch aanders in t echt, en noatieds gung t aal slechter tusken beaide laandn.

Libië har ook vake verskel oawer groondbezit met noaberlaand [[Tsjaad]] um t gebeed [[Aouzou]], wat Libië innöm in [[1973]]. t Verskel leaidn töt ne invasie in Tsjaad, wat pas opheuld duur ne woapnstilstaand in [[1983]]. t Konflikt wör in [[1994]] in vrea of eslötn, doo't Libië zinne troepn terugge trök noa at t [[Internasjonaal Gerechtshof]] dr an te pas mos komn.<ref>[http://www.icj-cij.org/icjwww/icases/idt/idt_ijudgments/idt_ijudgment_19940203.pdf Oordeel van t Internasjonaal Gericht op 13 februwoari 1994] Bezeukdoatum 08-01-2007]</ref>

==== Steun an ''Bevriedingsorganisasies'' ====
Gaddafi wör n groot oonderstutter van t Palestiens Bevriedingsleager. Hierduur wördn de gode baandn met Egypte slim meender, umdet det laand in [[1979]] ne vreadesoawerleg met [[Israel]] har. Doo't t met Egypte nit mear zo bottern, probeern Gaddafi wat nöader töt n [[Sovjet-Unie]] te komn. Libië was t eerste laand boetn t vuurmoalig oostblok umme wat de [[MiG-25]] stroaljagers kochen, mer de baandn met de Sovjet-Unie bleewn aait redelik dunne. Gaddafi wol ook gearne n Libiesn invlood op aandere gebeedn stoarker maakn, vuural in stoatn met ne Islamitiese bevolking, um ze zovear te kriegn det ze zik as Islamitiesen Saharastoat gungn anpriezn. Hee stutn ook opreurbeweagings in en roond de Sahara.

Ene van Gaddafi's meest opmoarkelike politieke ingreepn was zinne hulpe an verskilnde "bevriedingsorganisasies", en zinne ekonomise hulpe an opreurgroepn in t westn van [[Afrika]], vuural in [[Sierra Leone]] en [[Liberië]], en an verskeaidene moslimgroeperings. in de joarn '70 en '80 was Gaddafi zo vriegewig met disse hulpe, det zelfs de meest onsympathieke groepn Libiesn steun konn kriegn, zelfs as dee ideejn hadn dee't niks met Gaddafi te maakn hadn. Regearings van oawer de wearld weett vake nit good wat ze non met Gaddafi anmut. Gedoernde de 70er joarn wör Gadaffi's regime vake in verbaand ebracht met oondermiening van t gezag of terroristiese aktiviteitn in beaide Arabiese en nit-Arabiese laandn. Vanof t midln van de joarn '80 wör he ezeen as ene van de belangriekste ekonomiese oonderstönners van internasjonaal terrorisme.

Hee zol ne grote biedreage hebn eleawerd an de [[Zwarte Septemberbeweaging]] den't achter t bloodbad in [[München]] zat tiedns de Zommerspöln vvan [[1972]]. Doarnöast wör he anklaget duur de [[VSA]] vuur nen bomanslag in [[Berlien]] in [[1986]] woerbie't 3 leu oet de tied kömn en 200 zwoargewoond raakn, woeroonder nen hoop Amerikaanse soldoatn. Hee zol ook [[Ilich Ramírez Sánchez]] hebn betaald vuur t oontvoorn en wier lösloatn van ne groep [[Saoedi Arabië|Saoedise]] en [[Iran|Iraanse]] öllieministers.

==== Verhoolding met t Westen ====
[[Bestaand:Official Portrait of President Reagan 1981.jpg|thumb|n Amerikaansn president [[Ronald Reagan|Reagan]] neumn Gaddafi den ''gekken hoond van t Middeln-Oostn''. In 1986 gaf hee opdracht um Libië te bombardeern.]]
n Lastigen ummegaank tusken Libië en westerse laandn köm op n heugtepeunt doo't [[Ronald Reagan]] pressideant van [[Amerika]] wör, den't probeerdn Gaddafi vort te kriegn. Reagan zagn Libië as nen ''reuwersstoat'' umdet t laand vuur Palestiense onofhaankelikheaid was, de steun an [[Iran]] in n oorlog van [[1980]] töt [[1988]] teegn [[Saddam Hoessein]]'s [[Irak]], en de hulpe an "bevriedingsorganisasies" in verskeaidene laandn. Reagan neumdn Gaddafi "den gekken hoond in t Middeln-Oostn". In [[meert|meart]] [[1982]] verbeud Amerika alle invoor van öllie oet Libië, en inbreng van öllietechnologie. Europese laandn deedn dr nit an met.

In [[1984]] wör ne Britse plietsievrouwe (Yvonne Flechter) dale skötn boetn bie de Libise ambassade in [[Londen]] terwiel at he ne anti-Gaddafidemonstrasie bewaakn. Dr wör nen mitrailleur of eskötn vanoet t ambassadegebouw, mer n Libiesn ambassadeur gebreuk zinne immuniteit en ontweek alle vroagn. Hierumme verbreuk Groot-Brittannië vuur mear as tien joar alle diplomatiese baandn met Libië.

t [[Verienigde staoten van Amerika|Amerikaanse]] leager völ meardere moaln Libise patroeljebootn an tusken [[jannewaori|januwoari]] en [[meert|meart]] [[1986]] in t verskel um de Sidrabaai, wat volgens Libië heur territoriaal woater is. n [[15 april|15den april]] [[1986]] gavn presideant Reagan opdracht vuur nen grootn luchtanval met n naamn [[Operasie El Dorado Canyon]] op [[Tripoli]] en [[Benghazi]]. Den angreep benöm 45 Libise soldoatn en regearingspersoneel en 15 börgerleu t leawn. n Anval was n antwoard op n bericht wat de VSA har op evöngn van de Libise ambassade in Oost-[[Berlien]], woerin't steund det de Libise regearing betrökn har ewest bie n bomanslag op ne diskotheek in 1986. Tiedns den luchtanval köm Gaddafi's an-enömne dochter Hannah oet de tied. As vergealding vuur den luchtanval skeut Libië twee [[Scud]]-raketn op de Amerikaanse [[LORAN-C]]-leagerbasis op t [[Italië|Italjaanse]] eailaand [[Lampedusa]], mer de raketn raakn niks en kömn dale in zee vuur t eailaand.

In [[1987]] wör nen vrachtboot oawernömn duur [[Groot-Brittannië]]. De boot was töt n nok vol of elaadn met woapns en eksplosieven vuur de [[Irish Republican Army|IRA]]. Oet oonderzeuk bleek at t nit de eerste leawering was van Libië an de IRA.

==== Saanksies ====
n Groot deel van de 90er joarn kreeg Libië ekonomise teegnstaand en wat regearingszaakn angeet kömn ze dr allene vuur te stoan, um zo Gaddafi te dwingn twee Libiërs oet te leawern an Groot-Britannië of Amerika dee't dr van wördn verdacht ächter t opbloazn van [[Lockerbie-zaak|Pan Am vlucht 103]] boawn [[Lockerbie]] in [[Skotlaand]] te zitn. Noa n bezeuk van n [[Zuud-Afrika]]ansen presideant [[Nelson Mandela]] in [[1997]], en gesprekn met [[VN]]-sekretoaris [[Kofi Annan]], stemn Gaddafi in [[1999]] in met n kompromis det de beaide verdachten oetleawerd wördn an [[Neerlaand]] en berechet noar Skotse wetn. Doarnoa wördn de VN-saanksies opheewn, mer de Amerikaanse saanksies bleewn.

In augusts [[2003]], twee joar noa at [[Abdelbaset Ali Mohmed Al Megrahi]] veroordeeld wör vuur de terreurhaandelings boawn Lockerbie, skreef Libië nen breef an de [[VN]] det t laand zikzelf verantweurdelik steeldn vuur de haandelingn van zinnen stoatsbörger, en metging met t betaaln van nen vergoding vuur de noabestoanden van met mekoar 2.7 miljard dollar. Denzelfden moand stutn Groot-Brittannië en [[Bulgarieje]] beaide n VN-vuurstel um de saanksies teegn Libië dr achterhen te doon. Bulgarieje's bemöaienis leaidn doartoo det dr eflusterd wör oawer det t te maakn har met ne [[HIV]]-rechtszaak in Libië, woerbie't 5 Bulgoarse verplegers in n zeeknhoes in Benghazi an eklaagd wördn vuur det ze 426 Libise keender met HIV besmet zoln hebn.<ref>[http://news.bbc.co.uk/1/hi/world/americas/3167907.stm BBC.co.uk] - "''Libya completes Lockerbie payout.''" Bezoch op 2005-03-05</ref> 40% van de vergoding wör an de femilies betaald, en nog es 40% wör betaald doo't Amerika de saanksies dr of deedn. Umdet Amerika weaigern um Libië van de lieste met terrorismestutnde laandn te haaln, wör de aandere 20% terugge heuldn. n [[28 juni|28sten juni]] [[2007]] kreeg Megrahi n niej beroop teegn zinne veroordeling dr duur.<ref>[http://www.guardian.co.uk/Lockerbie/Story/0,,2114463,00.html Guardian.co.uk] - Libyan jailed over Lockerbie wins right to appeal</ref> Nen moand later wördn de Bulgaarske verplegers lösloatn en meugn noar thoes, woer't ze vriestelling kreegn van n Bulgaarsken presideant [[Georgi Parvanov]].

== Verwiezings ==
<references/>

{{DEFAULTSORT:Gaddafi, Muammar Al-}}
[[Kategorie:Tweants artikel]]
[[Kategorie:Libie]]
[[Kategorie:Politiek leaider]]
