[[Ofbeelding:Star Lite Motel in Dilworth, Minnesota, USA. Winter view.jpg|thumb|350px|'t L-vörmige Star Lite Motel in Dilworth, Minnesota]]
Een '''motel''' ([[mengwoord]] uut [[Engels]] ''motor'' en ''hotel''), in de [[Verienigde Staoten van Amerika|VS]] ok ''motor hotel'' of ''motor lodge'' enuumd, is een soortement [[hotel]] det uuteprakkezeerd is veur volk det mit de auto onderweg is. Motels bint daorumme typisch langs deurgaonde wegen te vienden. Deurgaons bint ze I-, L- of U-vörmig en bestaot ze uut ien of twee verdiepings. Bij de kamers op de benedenverdieping kuj direct via de parkeerplaatse komen, en bij die op de baovenverdieping aover een gaank die laangs de butenmure löp. Behalve de kamers hej nog de lobby, 't ketoor van de manager en soms een klein restaurant.

Allewal motels vake femiliebedriefies bint, waor ze in de VS wal naor verwiest as ''mom and pop motels'', bint der ok ketens.

==Oorsprong==
De term motel kump van 't eerste motel ooit, 't [[Milestone Mo-Tel]] (later Motel Inn) in San Luis Obispo, Californië, det in 1925 de deuren lösdeu en in 1991 dichtegunk. Mit det vanof de jaoren twintig de grote laandelijke wegennetwarken anelegd wördden, wördden 't gebrukelijker um langere ofstaanden te varen. Automobilisten wolden goedkope aovernachtingsmeugelijkheid dichte bij de grote wegen. Motels namen staorigan de plaatse in van de wat oldere ''auto camps'', waor automobilisten kunden parkeren en in ofzunderlijke tenten of hutten sleupen.

==Ontwikkelings==
Nao-oorlogse motels trökken gasten mit [[neon|neonbörden]], waorbij futuristische [[googie|googie-ontwarpen]] in trek waren. Aandere laanden namen 't motelconcept (en de name derveur) aover. In de jaoren zestig hadden motels heur grootste blui; daornao gungen ze op heur retour, mit det 't verkeer aover neie [[autosnelweg|autosnelwegen]] eleid wördden en der ketenhotels verschenen bij [[verkeerskneuppunte|verkeersknooppunten]]. Verscheiden historische motels in de VS staot vandage de dag op 't National Register of Historic Places.

==In de cultuur==
In Amerikaanse speulfilms koomt motels en motel-achtige, goedkopere hotellegies nogal ies veur. Vake giet 't niet um een al te positief verbaand, mar wördt der misdaod uutebield die baot hef bij de anonimiteit van motels. Een beroemd veurbield is [[Alfred Hitchcock]] zien film ''[[Psycho]]'', naor de gelieknamige roman van [[Robert Bloch]], die diels in een motel speult. Ok in de popmeziek is 't begrip veule opedeuken; zo hej de band [[The Motels]] en is ''200 Motels'' een film en album van [[Frank Zappa]].

==Uutstalling==
<gallery>
Ofbeelding:Boots Court Motel - Carthage - Missouri - USA - 02 (28008066908).jpg|Boots Court in Carthage, Missouri
Ofbeelding:Holbrook-Motel-Wigwam Motel-1930-1.jpg|Wigwam Motel in Holbrook, Arizona
Ofbeelding:Holbrook-Motel-Wigwam Motel-1930-3.jpg|Kamer in 't Wigman Motel in Holbrook, Arizona
Ofbeelding:Phoenix-Building-Arrow Motel- Rainbow Motel-1937-3.jpg|Arrow Motel/Rainbow Motel in Phoenix, Arizona
Ofbeelding:Old motels, downtown Reno.jpg|Motels in Reno, Nevada
Ofbeelding:The Royle Motel (85276).jpg|Ansicht van The Royle Motel in Kittanning, Pennsylvania
Ofbeelding:Csík_Ferenc_sétány,_Motel._Fortepan_99247.jpg|Motel in Hongarije, 1973
Ofbeelding:Motelli_Kotipesä_2016-05-24.jpg|Motel in Finlaand in 2016
</gallery>

{{Dia|Dit artikel is eschreven in 't [[Zuudwest-Drèents]].}}

[[Kategorie:Drèents artikel]]
[[Kategorie:Hotel]]
