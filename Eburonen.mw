[[Ofbeelding:Ambiorix.jpg|thumb|250px|19de-ieuws staandbield van [[Ambiorix]], heerser van de Eburonen, in [[Tongern (stad)|Tongern]], België]]
De '''Eburonen''' ([[Latien]]: ''Eburones'') waren een [[Galliërs|Gallisch]]-[[Germanen|Germaanse]] stam die lèefde in 't noordoosten van [[Gallië]] in de tied onmiddelk veurofgaond aan de [[Romeinse Riek|Romeinse]] verovering van de contrei. Heur gebied, grofweg tussen de [[Rien-Maas-Scheldedelta|Rien-Maasdelta]] in 't noorden en de [[Ardennen]] en de [[Eifel]] in 't zuden, mak vandage de dag diel uut van zudelk [[Nederlaand]], oostelk [[België]] en 't Duutse [[Rienlaand]].

==Geschiedenis==
De Eburonen speult een fikse rolle in [[Julius Caesar]] zien geschrift aover de veraovering van Gallië, ''[[Commentarii de Bello Gallico]]''. Ze waren de gewichtigste stam onder de ''[[Germani cisrhenani]]'', de Germanen die ten westen van de [[Rien]] onder de [[Belgae]] woonden. Heur name kun wal ies komen van 't [[Gallisch|Gallische]] woord ''eburos'', [[taxus]].

Volgens de Romeinen betaalden de Eburonen [[schatting]] an de [[Trevieren]], ien van de stammen waor de Romeinen naor verwezen as de [[Belgae]]. In 57 v.Chr. kwamen de Eburonen onder Romeins bewind. In 54 en 53 v.Chr. kwamen ze onder heur leiders [[Ambiorix]] en [[Cativolcus]] in opstaand, waorbij ze hulpe kregen van aandere stammen. Caesar schrif det 't de Trevierse leider [[Indutiomatus]] ewest hef die de opstaand van de Eburonen anfieterde.

Bij [[Atuatuca Tungrorum]], 't hudige [[Tongern (stad)|Tongern]] in België, wördden vieftien Romeinse [[cohort|cohorten]] verrinneweerd. Een [[garnizoen]] onder [[Quintus Tullius Cicero]] bracht 't der ternauwernood lèvend van of doe as Caesar mit verstarkings kwaamp. Nao de onderdrokking van de opstaand, waorbij Ambiorix aover de Rien ontsnapt zol wezen, volgde een [[strafexpeditie]]. Naor Caesar zien zeggen wördden de Eburonen praktisch finaol van de kaorte eveegd. 't Is niet wisse, mar wal warschienlijk, det nog aordig wat Eburonen aoverbleven en later opgungen in 't stamverbaand van de Tongersen (de [[Tungri]]).

==Cultuur==
[[Ofbeelding:Keltische stammen Eburonen gouden stater.jpg|thumb|300px|Golden [[staoter|staoters]] van de Eburonen, mit an de bolle kaante een [[triskel]] en an de holle kaante een peerd in Keltische stiel]]
De Eburonen lèefden in de contreien waor [[Kelten|Keltische]] en Germaanse cultuurinvloeden bij menare kwamen. Welke cultuurpetronen heur kenmarkten, zoas de taal die ze praotten, is niet krek bekend, ok al bint de Eburoonse namen Catuvolcus en Ambiorix Keltisch. Volgens Caesar kwamen de Eburonen en aandere ''Germani cisrhenani'' van oosterd uut, van de aandere kaante van de Rien. De materiële cultuur van de streke was aordig ekeltiseerd, allewal mit minder luxe-artikelen als de Middellaandse Zee-contreien kenden.

't Gegeven det de Eburonen in de tied van heur opstaand twee keuninks hadden, gef an det ze een verbaand van kleinere clans ewest hebt. An centerije hadden de Eburonen [[staoter|staoters]] in ummeloop.

In de 19de ieuw, toen de neie Belgische staot zöcht naor holvaste veur een Belgische identiteit, wördden Ambiorix töt nationale held opesteuten vanwege zien vernemstige verzet tegen de Romeinen. In Tongern, in [[Limbörg (Belgie)|Belgisch Limbörg]], stiet op de Grote Markt een staandbield van hum uut 1866.

{{Dia|Dit artikel is eschreven in 't [[Zuudwest-Drèents]].}}

{{Germoanen}}

[[Kategorie:Drèents artikel]]
[[Kategorie:Germoans vôlk]]
[[Kategorie:Kelten]]
[[Kategorie:Romienen]]
