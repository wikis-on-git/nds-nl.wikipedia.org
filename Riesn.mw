{{Ploats in Nederlaand
| naam = Riessen
| soorte = Stad
| bestansnaam vlagge = Rijssen vlag.svg
| bestansnaam wapen = Rijssen wapen.svg
| lokasie =
| gemeente = [[Riessen-Hoolten]]
| previnsie = [[Ofbeelding:Flag Overijssel.svg|20px|Oaveriessel]] [[Oaweriessel]]
| oppervlak =
| oppervlak laand =
| oppervlak water =
| inwoners = 28000
| doatum inwoners =
| dichtheid =
| breedtegroad = 52/18/27.2/N
| lengtegroad = 6/31/17.9/E
| verkeersoader = N350
| netnummer = 0548
| postcode = 7461-7463
| webstee = [http://www.rijssen-holten.nl/ www.rijssen-holten.nl]
| region = NL-OV
}}
[[Ofbeelding:Rijssen-Pelmolen.JPG|thumb|right|200px|De Pelmölle]]
[[Ofbeelding:StationRiesn.jpg|thumb|right|200px|NS-stasjon van Riesn]]
'''Riesn''', duur inwonners zelf eskrewen as '''Riessen''' ([[Nederlaands|Hollaands]]: ''Rijssen'') is een städjen in [[Tweante]], in de gemeente [[Riessen-Hoolten]], in de [[Nederlaand]]se proveensie [[Oaveriessel]]. Et hef roem 28.000 inwonners.

Wat vuur nen zet of et precies besteet weet gin meanske. Oet opgreawingen van oonder mear nen urn van tusken 1100 en 800 [[Jezus Kristus|v. K.]] blik at der in de [[Bronstied|Broonstied]] al leu wonnen<ref>[http://www.overijssel.nl/thema's/cultuur/cultureel-erfgoed/archeologie/archeologisch-depot/zoeken-collectie?zoeker_mode=details&depotId=2253 Overijssel.nl. OMROL n.r. VI, 1925, p.80-94, afb. 71 no.23 Dr. J.H. Holwerda, Germaanse grafplaatsen en templa. Het urenveld bij Rijssen.] Bekekken op 8 februwoari 2017.</ref> 1. En et is dudelik at den [[Angelsassen|Angelsassiesen]] monnik [[Lebuïnus]] der in et [[7e eeuw|zeuwnde joarhoonderd]] al een köarkske stichten. In [[1243]] kreeg Riessen [[stadsrechten]] van den [[biskop]] [[Otto III van Hollaand]] van et [[Sticht Utrecht]], umdet den verskel har met den groaf van [[Goor]].

Van Riessen wörd vake zegd det et een duur mekoar stoark [[gerefformeerd]]e bevolking hef. Toch is dit neet de grötste groep, mer ze vaalt wal et meeste op duur ne strakke noaleaving van den [[Biebel]], oonderskeaidende kleare en anhoolden van de [[zöandagsröste]]. Ze stekt doarbie of tegen de umliggende plaatsen, dee as mear [[Rooms-Katholieke Karke|Rooms-Katholiek]] zeent of helemoal neet geleuwig. Der zeent völle gereffomeerde [[Kaark (gebouw)|koarken]] in Riessen, terwiel as der mer éne [[katholiek]]e koarke is. Doarnöast hef Riessen ook ne grote [[Suryoye]]- en [[Molukken|Molukse]] gemeenskop en ne kleane groep [[turkije|Turkse]] [[Islam|moslim]]s.

Duur et gerefformeerde plichtsgeveul en [[Johannes Calvijn|Kalvienistiese]] gedachten oawer arbeid, steet Riessen op ekonomies vlak laandelik in den top. Völle blöaiende bedriewe oet Riessen zeent van stoark gerefformeerde families, zo as Baan, Wessels, en zo wiedter. In Riessen besteet een nauw sosjaal netwoark, woerin as oonder mekaar haandel driewen blöait.

Oet Riessen köm ok komiek en vrogeren pressentator van [[RTV Oost]] [[Harm oet Riessen]]. Riessen was ook de geboortestea van de skriewersbreurs [[Belcampo]] en [[Koarel van n Notoaris]]. Belcampo beskreef et Riessen van zinnen tied in zien book ''Het grote Gebeuren'', wat um in Riessen neet geleefd maakten. Koarel is bekeand ewörden van de [[Tweants]]e wöardebeuke en reaizeverhaaln dee as hee skreef.

Riessen hef een aktief verenigesleawen en is as deel van de gemeente Riessen-Hoolten ekeuzn as Nederlaand's meuiste waandelstea van 2012. In de theaterhalle et [[Parkgebouw]] wordt regelmoatig vuurstellingen eheulden van bekeande en meender bekeande ärtieste.
 
==Verleden==
Den [[Angelsassen|Angelsassies]]en monnik [[Lebuïnus|Leefwin]] (''Lebuïnus'') köm in et joar [[754]] noar et oosten van Neerlaand um de [[Saksen (vôlk)|Sassen]], dee as de Germaanse Mythologie anhungn, bie et [[Kristendom]] te kriegen. Hee leut in Riessen ne koarke bouwen. De Sassen zatten hier neet op te wochten en höwwen of braanden de Dionysiuskoarke een antal moal kort. In de [[Viking]]tied wör de koarke nog ne keer duur de Noormänne verwoost.

Den naam Riessen steet vuur et eerst op nen vrachtbreef van den Groaf van Dalen ([[1188]]), woerin as de ''parrochia Risnen'' eneumd wörd. De [[Skeeldkoarke]], den at doomoals nog Dionysius-koarke heetten, was et middelpeunt van et [[karspel]] Riesn.

===Stadsrechten===
Riessen kreeg stadsrechten toen at den [[bisskop]] van [[Sticht Utrecht|Utrecht]], [[Otto III van Hollaand]], verskel kreeg met zinnen [[leenman]], den Groaf van [[Goor]]. Den gung te völle zin egene gaank in zinnen [[burcht|borg]] en begun zoonder goodkuring van den bisskop besloeten te nemmen. Um disse macht in te dammen, gavven den bisskop op [[5 mei]] [[1243]] stadrechten an Riessen. Det heuld in det Riessen twee [[mart|joarmoarkt]]en hoolden meug (wat de Riessense knippe good vulden) en det Riesn zikzelf verdeadigen meug. Det deed Riessen duur wallen en singels an te leggen. Verskeaidene stroatnaams doot hier nog aait bod van: ''Huttenwal'', ''Walgaarden'', ''Walstroate''. Et stadsrecht van Riessen is verbeunden met et stadsrecht van [[Dèventer|Deawenter]]. Zodöanig treud ook Riessen roond [[1350]] oonder Deawenter too töt de [[Haanze]].

Riessen har as heuwdplaatse van et [[richterambt]] [[Kedingen]] et Hoge Baanke-recht, woerduur as umliggende döarpe vuur [[recht]]sproake noar Riessen mossen kommen. Dit bleef töt an de Fraanske tied bestoan. Der wör nog wal eerst verskeaidene moalen esteggeld tusken Goor en Riesn noar wee at det recht zol goan. Riessen behearden de Riessense kwarteern: [[Hoge Heksel]], [[Wierdn]], [[Rektum (Wierdn)|Rektum]], [[Iepeloo]], [[Eanter]], [[Nötter (Wierdn)|Nötter]], [[Sunnoa]] en [[Ealsen]]. Riessen har dree [[stadspoorte]]n: de Möllepoorte, Ealsenerpoorte en de Hoarpoorte. Den Riessensen achternaam ''Poortman'' dut hier nog an deanken. 's Oawends deden ze in Riessen um half tiene de klokken luden um an te gewen det de poorten too gungen. Nog aait wordt in Riessen um dissen tied de klokken eluudt. Den zudeliken ingaank van Riessen wör slim bewaakt met de Hooltertoren (rechtevoort nog in den stroatnaam: ''Holtertorensweg'') op den Koerbeeld. Zwöardere verdeadiging har Riessen neet neudig, want wiedters lea et tusken [[moor (toponiem)|morre-]] en [[veen (grondsoort)|venne]]laanden.

Nöast [[havezate]] [[N Oosterhof|Den Oosterhof]], den as nog aait besteet, har Riessen havezate ''de Beverfeurde'' (rechtevoort ''Bevervoorde'' eneumd). In [[1323]] heurden et de familie Van Beverfeurde. Et zol van vroger oet ne peardewisselplek vuur den bisskop ewest hebben, as den duur Tweante mos. Van et kasteel is niks mear oawer. Der stoat non bejoardenwonningen, mear de stroate het nog aait ''De bevervoorde''.

=== Stadsbesteur ===
Riessen har een stadsbesteur en zes börgemeaisters. Disse woarkten tegelieke as [[skepen]]s en as road. De skepens warren vuur veer moand in et joar een vast koppel. As dee veer moand umme warren, har et volgende koppel de buurte. De skepens harren een oetgebreaid pakket an taken. Ze warren ook rechters in onegelike zaken, zo as et opstellen en vastleggen van aktes. De skepens van Riessen gedreugen zik feaitelik as [[moarkerechter]]s. Nöast de stad Riessen ha'j ook ne ''moarke'' Riesn. Dit lea um Riessen too.

Noa et [[18e eeuw|18de joarhoonderd]] was Riesn verdeeld in zes kwarteers van 12 rotten (wieken). Disse rotten besteunden vuural oet de euldste stroaten. De bekeandste nog bestoande rotten zeent: 'n Skeeld, Hoarstroate, Ealsenerstroate, Bouwstroate, Walstroate, Rozengoarde, Grotestroate, Boomkaamp en den Huttenwal. Et gebeed um Riessen hen neumden ze moarkegroond. Heanig an köm dit duur de gröai van Riesn binnen de stad te liggen, woernoa as  de leu et et boetenrot neumden. In et 18de joarhoonderd besteund Riessen dus oet 12 rotten en één boetenrot. Et Boetenrot har bie verkiezings gin inspraak, umdet et boeten et stads[[wigboold]] völ. In alle kwarteers konnen de inwonners twee man anwiezen vuur et besteur. Op dee wieze har Riesn dus 12 leu in den road, woervan as der 6 in de regearing van Riessen oawerblewen.

=== Reformasie ===
Et Besloet van [[1598]] um de [[Reformasie]] der duur te kriegen, har in Riesn neet völle invlood. Van [[1601]] töt [[1628]] probeerden de [[classis (geleuf)|classis]] van [[Deaventer|Deawenter]] de Riessenders de wil op te leggen en de Reformasie duur te driewen. Mear den [[Italië|Italiaan]] [[Ambrogio Spinola|Spinola]] vereuwerden de belangrieke Tweantse stad [[Oldenzel]], woerduur as heel [[Tweante]] wier [[Rooms-Katholieke Karke|Rooms-Katholiek]] wör. Den Magistroat van Riessen deed niks op Deawenter op oet en den oolden pastoor Rutgerus Braemcamp bedeenden noa zinne ofzetting as priester nog gewoon de Roomske [[mis]]. De Classis verbeud doarop alle soorten "paapse afgoderij". De grotendeels nog Katholieke inwonners gungn geregeld op [[bedevoart]] noar et Healige Bloodhoes in de [[Martinuskaarke (Maarkel)|Martinuskoarke]] van [[Maarkel|Moarkel]], umdet ze doar een reliek van et Heailige Blood van [[Jezus Kristus]] bewoarden. Op disse bedevoarten steunden zwoare bootes. Noa pastoor Braemcamp was et nog lange onröstig in Riesn, en de inwonners blewen nog lange bekeand as egenwieze leu. Pas tegen et eande van et 18de en et begin van et 19e joarhoonderd wör Riessen verdan mear gerefformeerd.

===Bereuwing en oorlog===
De euldst bekeande bereuwing is van [[1497]] duur Hendrik V van Wisch, nen bannerhear van [[kasteel Wisch]] oet t [[Härtogdom Gelre]]. De stad kon niks beginn um de bereuwing te vuurkomn. In [[1510]] wol [[Karel van Gelre]] Riesn löagreuwn. t Stadsbesteur kon det met n geeldbedrag ofkoopn. In [[1517]] probeerdn he t nog n keer.

Tusken [[1580]] en [[1584]] har Riesn t meest te maakn met n [[Tachtigjoarigen Oorlog]]. Deawnter völ oonder stoatsbehear, en Oldnzel was van de Spanjoardn. Disse partiejn tröfn mekoar regelmoatig halfweg um te vechtn: bie Riesn. In [[1583]] wör Riesn in n braand estökn duur n Spanjaard [[Fransisco Verdugo]], den't ook de verdeadigingswaln leut vorthaaln. In [[1584]] kömn Engelse en Duutse huursoldoatn van t Stoatse leager, dee't inwonners van Riesn giezelden. Met 2100 [[Karolusgeulden]] konn dee wordn vrie ekocht.

n Toewmoaligen biskop van [[Meunster]], [[Bernhard van Galen]], ook wal bekeand as "Bomnbearnd", pleundern Riesn twee moal; t eerste moal direks noa niejjoar in [[1666]], t tweede moal in [[1672]].

=== Industriële tied ===
In [[1750]] wör an n [[Regge|Oa]] de [[Pelmölle Ter Horst|Pelmölle]] bouwd duur de Riesnse femilie Ter Horst. Ter Horst was nen grootn naam in Riesn, den't n groot femiliebedrief opstartn. Op n bepoald momeant har Ter Horst nen [[Tiggelwaark|steenfabriek]], nen hoolthaandel en [[textiel]]fabriek. De ''Koninklijke Jutespinnerijen en -weverijen'' van Ter Horst & Co (Duur de Riesnders "n Stoom" eneumd) warn mear as 125 joar laank de driewende ekonomiese kracht in Riesn. Noar Ter Horst zeent twee stroatn verneumd (''Ter Horstlaan'' en ''Ter Horststroate''). Ter Horst was zo groot det t ne eegne muziekverenige har (later zelfstaandig ewördn as ''Wilhelmina'') en ne eegne [[revue]], woer't later de zelfstaandige ''Riessense Revue'' is oet ekömn. t Volkspark is an Riesn eskeunkn duur Ter Horst. in 1890 har Ter Horst 1000 man in dienst in de hoesnieverheaid. De wichter en vrouwleu mosn in thoes jutezäkke neein. In deezelfde huuskes wör ook ekokt en esloapn. t Antal wichter det vuurtiedig oet de tied köm was onmeundig hoge. Riesn was nit skoon, en steund bekeand um de grote mestheupe dee't vuur ieder hoes leadn. As verbettering hierop leut Ter Horst n badhoes bouwn, wat vrie toogaankelik was vuur t woarkvolk en öare femilies, en vuur n kleain bedrag vuur de aandere inwonners.

t Woarkvolk (de ''Stoomgäste'') har t in dee tied nit makkelik; ze mosn vake 66 uur in de wekke woarkn, en mosn dan in t hoes nog vuur de beeste zorgen. Tusken 1905 en 1906 gung iederene massaal bie de vakboond. Volgens n toewmoaligen vakboondsman Pluumers har det te maken met n personeelsuitje van 1903 ter geleagnheaid van ne trouwerieje van ene van de Ter Horst-femilie, woerbie ze noar Amsterdam mochn. Doar zagn ze vuur t eerst wo slecht of ze t zelf hadn. t woarkvolk staakn doarumme van [[3 december]] [[1906]] töt an [[26 april]] [[1907]].

Nöast Ter Horst warn dr in t 19de joarhoonderd nog 25 steen- en pannebakkeriejn, woervan't n lestn in [[2007]] is dichte goan. In [[1888]] kreeg Riesn n eegn stasjon an de spoerliene [[Deaventer]] - [[Almelo]]. In [[1924]] köm dr n eande an de skeepvoart met [[Eanter]]se [[zoomp]]n.

Duurdet vanof de 70er joarn de fabrikaantn öar spul al mear in [[Azië]] leutn maakn, kon Ter Horst t nit mear biebeenn. Op de plaatse woer't vroger ''n Stoom'' was, stoat non weenkels en wonhuze.

De leu mosn wat aanders bedeankn um an inkomsten te komn, en doarumme zeent dr in Riesn rechtevoort onmeundig völle bouwbedriewe en vrachtboern.

===n Oorlog===
De [[Tweede Wearldoorlog]] wör ook in Riesn härd vernömn. Riesn har ne grote, volledig in ebörgerde groep [[jödde|jödn]], dee't zelfs mangs nen [[Tweantse Skeeldnaamns|Skeeldnaam]] hadn. Ze wördn duur de [[Duutslaand|Duutsers]] hoaste allemoal noar Duutslaand evoord en ummebracht. Ook wördn völle Riessense kearls an t woark ezat in verskeaidene Duutse woarkkaampn. t [[Verzet]] was skoonwal in Riessen beheurlik good eregeld. Ze warn oonder mear drok met t saboteern van Duutse transportn, dee't oawer de spoerliene langs Riesn gungn. Op Riesn köm ook nog ne [[V1-bomme]] dale, woerbie't 17 leu oet de tied kömn.

==Laandskop van Riessen==
[[Ofbeelding:Tweede Heade Riessen.jpg|thumb|right|250px|Tweede Heede bie Riessen]]
t Völziedige laandskop in en um Riessen wörd beundig samen evat in n eersten regel van t Riessens volksleed: "''Tusken heed, en bos en akker ...''". Riessen ligt gedeeltelik op nen heuwel, n [[Riessenderboarg]], en de heugste peunten liggent tusken de 30 en 35 meter boawen n zeespegel. Ook ligt Riessen deels in eslötten duur t [[Hollaands Schwarzwald]]bos, woer't ook völle [[leem]] en [[törf]] in de groond zit. Duur eeuwnlange ofgreawing van disse groondstofn, zeent dr kleaine heuwelkes en koeln ontstoan, dee't in de volksmoond ''Kleain Zwitserlaand'' eneumd wordt. Det geet laankzaam oawer in [[heed (vegetasie)|heedgroond]], zo as de Tweede Heede, det keunstmoatig in staand eheuldn wörd duur [[Stoatsbosbehear]]. In de ofgelopen joarhoonderden zeent n antal van disse leem- en [[venne]]koelen oet egreawen, en stoat non vol met water, zo as n ''smitjesviewer'', de ''hagslagen'' en de ''venneslagen''. Duurdet Riessen van vroger oet ne boernegemeenskop was, mossen de Riessenders t hebben van t woark op de Essen. Duur t heugteverskil zeent der in Riessen bepoalde delen bekeand as ''n Hogen Es'' en wat as ''n Legen Es''. t Hudige bedriewenterrein ''De Mors'' was vroger gröslaand, woer't de boeren de beeste hadden lopen.

Riessen is ebouwd an de [[Regge]]. Det leawerden van vroger oet haandel, en doarumme wör de Regge op bepoalde plekken rechte trökken. Rechtevoort zeent ze gangs um de Regge wier op de oolde manere te loaten lopen, woerduur t laandskop der mear verskillend van wörd.

==Toerisme==
Duurdet Riessen biej de Regge en tegen den Riesserboarg an lig, is der ne grote verskeaidenheaid an [[natuur]] te veenden. Der is völ bos, een groot stukke [[Heed (vegetasie)|heede]] en völle akkers, umdet Riesn van euldsher ne boerenegemeenskop is. Disse egenskoppen trekt völle natuurleefhebbers an. Ze beedt ook plaatse an een antal kaamp-steas dee nen goden naam hebt.

Ok [[Kasteel]] de[[n Oosterhof]] met zinnen kasteelhof trekt völle bezeukers an, ook umdat et Riessens Museum en et Brandweermuseum op dezelfde stea zitt. Doarbie is disse stea geleefd bie trouwende stellekes, dee as in den kasteelhof öare foto's loatt maken. Riessen hef, ondaanks et gerefformeerde imago, een beheurlik oetgoansleawen. Der zitt een antal kafees en nen laandelik bekeanden diskoteek, woerop at jongeleu vanoet de wiede umtrek op an komt. Riessen hef een verskeaiden anbod van weenkels, wat der vuur zörget at leu van boeten Riessen der ook gearne inkopen doot. De leste joaren dreg Riessen zik vuural oet as modestad.

Van et oolde Riessen is in et centrum nit völle mear van oawer. De oolde stadsboerderiejen zeent grotendeels vervöngen duur nieje weenkels en gebouwen. Net um et centrum hen veend iej nog wal een antal stroaten woerin as nog völle oolde boerderiejen stoat, zoas in den Baankaamp, de Bleekstroate en de Esstroate.

Alle joaren wörd vuur toeristen duur de Folkloregroep van Riessen ne oolderwetse waske dreeid. Dit gebuurt op den Wiejerd, woerbie as vuurnamelik vrouwleu en wichter in jak en rok de kleare doot wasken in den viewer, en bleken op de bleekweaide.

Riessen har vroger ne grote steenbakindustrie. Der warren in et 19de joarhoonderd 25 steen- en panfabrieken, woervan as der noa 1960 nog vere van oawerbleewn. Et [[Leem]] wör eerst nog met peard en wage vervoord, mear in 1907 wör begunnen met de bouw van et ''Leemspoer''. Dit is ne smalspoerbane van in totaal 12&nbsp;km tusken [[Maarkel]] en Riessen. Toen as et gebuurd was met de steenbakkeriejeen, wör ook et leemspoer nit mear gebroekt. Rechtevoort zeent dr vriewilligers gangs um et Leemspoer dreeiende te hoolden vuur toeristen.

Wiedters steet an den [[Regge|Oa]] de [[Pelmölle Ter Horst]], den as aait völle bezeukers trekt. Ook de Pelmölle wörd vake as achtergroond vuur trouwfotoos gebroekt.

In 2012 wör Riessen oet ereupen as Wandelgemeente van het Jaar<ref>http://www.beleefrijssenholten.nl/Nieuws-0/115/wandelgemeente-van-het-jaar!/</ref>. Seend 2015 lig der in de bossen um Riessen ene van de meuiste [[Mountainbiken (sport)|Mountainbike-route]]<nowiki/>s van Nederlaand.<ref>http://www.mtbroutes.nl/route-top-10</ref>

==Verkeer==

Riesn lig an de [[A1]] snelweg en [[N347]] preveensiale weg. Vroger voaren der völle [[zoomp]]en oawer de [[revier]] de [[Regge]]. Wiedters hef Riessen hef een egen treinstasjon an de spoerlienverbeendege [[Deaventer|Deawenter]]-[[Almelo]]. Vanof detzelfde stasjon komt en goat der bussen van de busdeenst ''Twents'' noar Deawenter, [[Goor]], [[Zutfent|Zutfen]] en Almelo.

==Kultuur==

===Zeensweardigheedn===
[[Ofbeelding:N Oosterhof.jpg|thumb|right|350px|n Oosterhof]]
De volgende zaken zeent de möaite weard um es te bekiekn:
*''<nowiki/>'n Skeeld'' en de ''[[Skeeldkoarke]]''
*Et nieje stadhoes
*De oolde Roomse koarke an ''de Rozengaarde''.
*Et Volkspark
*Kasteel ''[[n Oosterhof]]''
*Et brandweermuseum
*Et Riessens museum
*Et leemspoer
*Den [[Riesserboarg]]
*de Tweede Heade
*de [[Pelmölle Ter Horst|Pelmölle]]
*de [[Regge]]
*''Et Skuurken'' - Een klean weenkelske vuur slikkerieje wat in joaren '50-stiel eheulden wörd duur [[Tweantse Skeeldnaamns|''Dika van de Skuure'']].

===Hen stappen in Riessen===
Riessen hef een verskeaiden anbod van kafees, woer as völle jongeleu op ofkomt. Met 16 joar geet et jonge volk et leewste noar 'Tiny's', 'De Molen' of noar diskotheek 'Lucky & Co'. Dissen lesten oetbater steet laandelik bekeand. Ze organiseert völle feeste vuur verskillende leaftieden: der wordt "reünies" eheulden vuur de euldere gardes en ''teenage parties'' vuur jongeleu tusken 12 en 15 joar. Twentigers goat et leewste noar kafee De Tijd of De Twee Schimmels. Op vriedag- en zoaterdagoawende kö'j der oawer de köppe loopn. A'j lewer heanig weelt zitten, kan det bie 'De Markies', of a'j ne keer hen [[biljärtn|biljärten]], [[pooln (sport)|poolen]] of [[snookern|snookeren]] weelt, mu'j in Dorus wean. Et euldste nog bestoande kafee van Riessen is 'Spekhorst'. Dit is ook ne gadderstea vuur [[FCT Riessen]], de plaatselike anhangersverenige van [[FC Tweante]]. Aandere kafees zeent Buena Vista (vuurmoalig 'De Blauwe Reiger', of ''n Blaauwn)'', 'La Piazza', 'Femi's' en den Dreehook.

===Weenkels in Riessen===
Leu vanoet de umtrek komt gearne noar Riessen vuur de völle klearweenkels dee as der zitt. Duur de Riesnse kristelike volksoard zeent der vake wat "nettere" kleare te kriegen. Ook zitt der noar verhoolding völle [[juwelier]]s. Riessen hef twee weenkelstroaten, dee as ongevear in mekoar oawergoat: de Hoarstroate en de Grotestroate. Seend een antal joar is doar et oawerdekte weenkelspul Den Hogen Wal bie ekömmen. Parkeerplekken zeent der zat. Iej köant den auto kwiet in de parkeerkeelders oonder et nieje stadhoes, oonder den Hogen Wal (mangs nog de ''Torrokeelder'' eneumd), op de parkeerplaatsen an de Bouwstroate, 'n Hogen Pad, en op de Oolde Veemoarkt. Parkeren kost niks.

===Volksoard en geleuf===
Duur mekoar zeent Riessenders neet zo aanders as aandere Tukkers. Toch steet Riessen laandelik bekeand um de grote groep [[protestantisme|gerefformeerden]] wat der wont. As nen Riessender op den vrömden verteelt det he oet Riesn keump, krig he aait de vroage of he ook zonnen ''fienen'' is.

Duur et kalvinistiese plichtsgeveul stoat Riessenders bekeand as n heanig en beleafd volk wat zin woark grondig dut. Vroger steunden ze ook bekeand as een in eteugen volk woer as gin gezelligheaid an te beleawen was, mear det is duur mekoar enömmen de leste poar joar veraanderd. Duurdet Riesn de leste joarn ekonomies fleenk vuuroet is goan, beent dr völle leu noar Riesn verhuusd. Doarduur weeit dr in Riesn rechtevoort n wat vuuroetstrevendern weend. Det heuld töt vuur kort ook in det t [[Riesns]] aal mear in eruild wör vuur t Nederlaands, mear dr zeent ok al wier teegnaksies um t Riesns te behoaldn: Op t nieje gemeentehoes van Riesn haank n brödken woerop steet det leu ook in t Tweants en t Sallaands ehulpn köant wordn as ze doarvuur kiest, en eens in t joar wörd de roadsvergaderige van de gemeenteroad in t plat eheuldn. n Vrogeren börgemeaister Bort Koelewijn kreeg hiervuur zelfs oonderwies in t Riesns, um zo t spul te könn volgen en n wöardjen met te kuiern.
Riesnders beent dr duur mekoar fier op dat Riesn töt de euldste steedn van [[Nederlaand]] beheurt. Ze zöalt n boetnstoander den de fout maakt Riesn n doarp te neumn aait verbettern.

Ondaanks al dee niejigheedn veendt de meeste Riesnders t belangriek de'j normaal bliewt doon en neet met de neuze in de loch goat loopn. Oet beleafdheaid sprekt oew de meeste Riesnders in t [[Nederlaands|Hollaands]] an, mear as ze vernemt de'j [[Tweants]] köant, goat ze ook gaaw wier oawer op Riesns. De meeste Riesnders hooldt van tradities en gebroekt nog regelmoatig [[Tweantse Skeeldnaamns]] vuur mekoar. Zo is n bouwbedrief nog aait bekeand as ''Potje'', en n skildersbedrief as ''de Feaie'', en n eigenaar van t tankstation an de Oranjestroate wörd nog aait ''n Ölliebear'' neumd. Ook de jungere gennerasies gebroekt disse skeeldnaams regelmoatig as skoelnaams op t internet.

In de rest van Nederlaand is vuural t konservatieve van Riesn bekeand. De skriewer [[Belcampo]], dee zölf ok in Riesn groot wordn is, skreef zölfs dat as de wearld vergeet, Riessen nog n paar joar blif bestoan.

In 2009 köm Riesn laandelik in t niejs duur de grote wearstaand van de gerefformeerdn teegn n [[metal (muziek)|metal]]festival, umdet dr godslasterlike en satanistiese teksn ezungn zoln wordn. De gemeenteroad kreeg mear as 3000 klachtn. Ze spöldn t zo hoge det t in t lestn in [[Den Haag|n Haag]] behaandeld mos wordn. t Festival gung wal duur.

===Sproake===
[[Ofbeelding:Koarel.jpg|thumb|right|220px|[[Koarel van n Notoaris]], skriewer van de eerste Tweantse wöardebeuke]]

:>''Least hier oetgebreaid oawer t [[Riesns]]''

t [[Riesns]] is nen vörm van [[Tweants]], wat wier tot t [[Nedersaksisch|Neersassies]] heurt. t Hef skoonwal n heel eegn en herkenboar karakter, met biezeundere wöarde en klaankn. Woeras aandere soortn Tweants vaake wat kortangebeundn oawer komt, is t Riesns wat zängeriger. t Riesns hef in de kleenkers ''-ee'', ''-eu'' en ''-oo'' vake nen dreei inzitn, woerat aandere soortn Tweants nen vlakken [[eankelklaank]] hebt, bv. in de wöarde ''zee'' en ''groot'' ({{IPA|[zɪə, ɣɾɔət]}}). Dit zol volgens de geleardn n oawerbliefsel wean vanoet t [[Westfaals]]e plat, wat vuur n poar hoonderd joarn töt wied in Neerlaand esprökn wör. Aandere dialekn dee't hier ook nog oawerbliefsels van hebt, zeent t [[Eanters]] en t [[Vjens]]. t Riesns wörd vake in eenn oadem met Eanters eneumd, umdet dee beaide van t Tweants ofwiekt en eegne klaankn hebt, mear det beaide wal op zonne manere doot det ze met mekaander te vergeliekn zeent.

t Gebroek van t Riessens gung töt vuur n poar joar terugge zo wied det leu mekoar allene mer bie n Riessensen [[Tweantse skeeldnaamns|skeeldnaamn]] keandn, en zelfs vuur sommige stroatn nen eegn naam hadn. De Markeloseweg wörd nog aait ''de Harte Weg'' eneumd, Stationsdwarsweg is ''n Zwartn Weg'', de Bloemstraat neumt ze ''Siknstroate'', Arend Baanstroate was aait ''t Ströatjen'', en de Wilhelminastroate neumt ze t ''Doodsströatjen''. t bosrieke heuwelachtige gebeed an de Koerbeeld, de Ravijntjes, wörd duur völle leu nog ''Klean Zwitserlaand'' eneumd.

De gemeente [[Riesn-Hooltn]] was de eerste gemeente dee't offisjeel leut vaste legn det inwonners op t gemeentehoes plat magnt kuiern. De offisjele webstea van de gemeente is oonder mear in t Riesns te bekiekn. Ook köant trouwnde koppels dr vuur kiezn um zik in t Tweants te loatn trouwn. Hiervuur zeent spesjale ambtenoarn van de börgerlike staand an enömn.

n Eerstn geleardn den at de wearde van t Riesns zag, was [[Koarel van n Notoaris]]. Hee skreef t eerste Riesnse Wöardebook, en later vuur t hele Tweante. Ene van de eerstn den at bekeand is ewördn met t skriewn in t Riesns, en woervan at de verhaaln en gedichtn völle inzicht geewt in de sproake en kultuur van t toewmoalige Riesn, was [[W.J.C. van Wijngaarden]], den at in t 19de joarhonderd al stuks in t plat skreef. Noar um is in Riesn ne stroate verneumd. Nen aanderen, in Riesn slim geleefden dichter was [[Jan Rozendom]].

Aandere skriewers dee't zik rechtevoort bezig hooldt met t skriewn in t Riesns zeent [[Gerrit Kraa]], [[Gerrit Dannenberg]] en [[Jan Zandbergen]].

Öare greutsheaid blik ook oet t feit dat Riesn n eegn volksleed hef, wat is eskreewn duur G. Mekenkamp:

=== Mooi Riessen {{Anker|Volksleed}} ===
Riesn hef ok n eagn volksleed: ''Mooi Riessen''. Hier he-j t eerste vèrske en t refrein. De muziek dr bie is eskreewn duur Albert Sommer:

''Tusken 't heed en bos en akker,<br />''
''tusken 't hoog' en leege laand, <br />''
''woer 'n Oa zo laankzaam, laankzaam kroonkelt,<br />''
''zik 'nen weg noar 't noorden baant,<br />''
''woer nog zeent, de vennekoelen<br />''
''met de bolnpeeters in 't reet,<br />''
''woer 't nog völle, völle oolderwèts is,<br />''
''weet ie woer dèt is of neet,<br />''

''''Refrein:''' <br />
''Dèt is in Riessen, dèt oole Riessen,<br />''
'' 't mooiste plaetsken oet heel Twentelaand<br />''
''in heele groote stean, kon 'k vaste aalt nit wean<br />''
''mear Riessen, jonge joa, jonge joa, jonge joa,<br />''
''dèt lig mie toch zo noa, toch zo noa, toch zo noa<br />''
''noarns is 't zo heelder en zo fris,<br />''
''umdèt 'r mear één Riessen is<br />''
''umdèt 'r mear één Riessen is.''

''Woer het wèwwertöw meàr kleppert''

''landbow en ook handel bleujt''

''woer een nearig ievrig ievrig volk woont''

''aalt in eenvoud op egreujd''

''Woer in 'n Esch de rogge golvet''

''woer in 'n Mos de beeste weid''

''woer kastaanje en de leendeböme''

''wied en zied eur geur verspreid''

''refrein''

''Woer ook vrömden geane hengoat''

''Umder `t is zo rustig oord''

''woej noar nachtegaal en koekkoek''

''lustern könt zo ongestoord''

''Woer de kikkers in de slöte''

''Kwaakt eur èèn en 't zelfde leed''

''Woer het toch zo woonder woondermooi is''

''Ken iej nog dee strekke neet''

''Refrein''

==Mooi um te weetn==
*In Riesn wörd seend n antal joar duur jonge möage ne ''Aftersummerparty (Halfweg Hooltn)'' organiseerd. t begun ooit as n kleain feestjen vuur n stel kameröa met ne leagerteante in n peardebak bie nen boer, rechtevoort wörd t grötter an epakt met ne circusteante en vuur t hele Riesn toogaankelik.

==Bekeande leu oet Riesn==
*[[Belcampo]] (Herman Pieter Schönfeld-Wichers) (1902-1992), skriewer
*[[Koarel van n Notoaris]] (Karel Diederik Schönfeld-Wichers) (1901-1993), skriewer van Tweantse wöardebeuke
*[[Jan Zandbergen]] (1938-2021), skriewer
*[[Gerrit Kraa]] (1939), vroger skoolmeaister, non skriewer in t [[Tweants]]
*[[Harm oet Riessen]] (Harm Agteresch) (1943-2011), komiek, oold-presentator bie [[RTV Oost]], [[revue]]skriewer
*[[Dik Wessels]] (1946-2017), algemeen direkteur van VolkerWessels, de wearldwiede bouwholding woer as ook Bouwbedrief Wessels oonder vaalt. Breur van Herman Wessels.
*[[Herman Wessels]] (1954-2007), oold-vuurzitter van [[FC Tweante]] en oprichter van Bouwbedrief Wessels
*[[Marcel Zwoferink]] (1971), akteur en zelfverdeadigingsmeister
*[[Bert van Losser]] (1973), presentator bie RTV Oost
*[[Sterrin Smalbrugge]] (1993), biologe, skriefster, presentatrice

==Vereniges==
Riesn hef n aktief verenigesleawn. Dr beent n groot antal verskeaidene sportvereniges.
*Veer voetbalclubs:
**Excelsior '31
**RKSV
**Rijssen Vooruit (meestieds of ekort tot ''Ärre Vee'')
**Sportclub Riessen
*Ne tennisverenige ''De Mors''
*Ne tennisverenige ''TCR''
*Ne zwemclub ''De Mors''
*Ne wielrenverenige: ''Tourclub Rijssen''.
*Ne volleybalverenige: ''Rivo Rijssen'' (RIVO steet vuur Riesnse Volleybalclub)
*Ne gemmestiekverenige: ''VEK''
*Ne skeetverenige: ''SC Tubantia''
*Ne peardrieverenige: ''De Oosterhoffruiters''
*Dree vogelvereniges:
**''Eerste Riesnse Kanarie Verenige'' (ERKV)
**Verenige van Kleane Deers- en Pluumveehoolders ''De Eendracht''
**''Zanglust''
Vearder zeent dr nog verskeaidene keunstnvereniges:
*Muziekverenige ''Wilhelmina''
*[[Mirreweenterhoorn]]bloazers
*Folkloregroep ''Riessen''

==Partnerstad==
[[Ofbeelding:DE Steinfurt COA.svg|right|50px|Woapn van Stemmert]]
Riessen is partnerstad met t [[Duutslaand|Duutse]] [[Stemmert]]. De beaide steadn hebt gode kontaktn en dr wordt regelmoatig oetwisselingstreffens op töw ezat. t Riessense muziek ''Wilhelmina'' hef al es muziek west maakn in Stemmert, en de brandwearkorpsn van beaide steadn hebt regelmoatig saamn oefening of feest.

==Zee ook==
*[[Noorderkoarke (Riesn)]]

==Oetgoande verbeendingn==
*[http://www.rijssen.nl/ Webstea van Riesn]
*[http://www.riessender.nl/ Webstea van en duur Riessender]
*[http://www.fotorijssen.nl/ Fotowebstea van Riesn]
{{commonscat|Rijssen}}

{{Riessen-Hoolten}}

[[Kategorie:Tweants artikel]]
[[Kategorie:Stad in Nederlaand]]
[[Kategorie:Plaatse in Oaveriessel]]
[[Kategorie:Vroggere gemiente in Oaveriessel]]
[[Kategorie:Riesn-Hooltn (Tweante)]]
