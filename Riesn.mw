{{Ploats in Nederlaand
| naam = Riessen
| soorte = Stad
| bestansnaam vlagge = Rijssen.gif
| bestansnaam wapen = Wapen van Riessen.gif
| lokasie =
| gemeente = [[Riessen-Hoolten]]
| previnsie = [[Ofbeelding:Flag Overijssel.svg|20px|Oaveriessel]] [[Oaweriessel]]
| oppervlak =
| oppervlak laand =
| oppervlak water =
| inwoners = 28000
| doatum inwoners =
| dichtheid =
| breedtegroad = 52/18/27.2/N
| lengtegroad = 6/31/17.9/E
| verkeersoader =
| netnummer = 0548
| postcode = 7461-7463
| webstee = [http://www.rijssen-holten.nl www.rijssen-holten.nl]
| region = NL-OV
}}
[[Ofbeelding:Rijssen-Pelmolen.JPG|thumb|right|200px|De Pelmölle]]
[[Ofbeelding:StationRiesn.jpg|thumb|right|200px|NS-stasjon van Riesn]]
'''Riesn''', duur inwonners zelf eskreewn as '''Riessen''' ([[Nederlaands|Hollaands]]: ''Rijssen'') is n städjen in [[Tweante]], in de gemeente [[Riesn-Hooltn]], in de [[Nederlaand]]se proveensie [[Oaveriessel]]. t städjen hef roem 28.000 inwonners.

Vonn zet of t precies besteet weet gen meanske, mer wat wal dudelik is, is dat n [[Engelaand (regio)|Angelsassiesen]] monnik [[Lebuïnus]] der in t zeuwnde joarhoonderd al ne koarke stichn en det t al in [[1243]] [[stadsrechten]] kreeg van de [[biskop]] van [[Sticht Utrecht|Uutrech]], [[Otto III]], umdet den verskel har met n groaf van [[Goor]].

Van Riesn wörd vake zegd det t n oawer t algemeen stoark [[gerefformeerd]]e bevölking hef. Skoonwal dit nit de grötste groep is, vaalt ze wal t meeste op. Der zeent völle gereffomeerde [[Kaark (gebouw)|koarken]] in Riesn, terwiel der mer één [[katteliek]]e koarke is. Doarnöast hef Riessen ook ne grote [[Suryoye]]- en [[Molukken|Molukse]] gemeenskop.

Duur t gerefformeerde plichtsgeveul en öare kalvienistiese gedachtn oawer arbeid, steet Riesn op ekonomies vlak laandelik in n top. Völle bleuinde bedriewe oet Riesn zeent van stoark gerefformeerde femilies, zooas Baan, Wessels, en zoo wieder.
In Riesn besteet n nauw sociaal netwoark dat t oonder mekaar haandel driewn bevordert.

Oet Riesn keump ok de komiek en vrogere pressentator van [[RTV Oost]]  [[Harm oet Riessen]]. Riesn was de geboortestean van de skriewersbreurs [[Belcampo]] en [[Koarel van n Notoaris]]. Belcampo beskreef t Riesn van zinne tied in zien umstreedn book ''Het grote Gebeuren''. Koarel is bekeand ewördn van de [[Tweants]]e wöardebeuke en reaizeverhaaln dee't he skreef.


==Geskiedenisse==
De Euldste vermeelding van Riesn is op nen vrachtbreef van n Groaf van Daaln (1188), woerin de ''parrochia Risnen'' eneumd wörd. De [[Skeeldkoarke]], den at toertieds nog Dionysius-koarke heetn, was t middelpeunt van t [[karspel|kerspel]] Riesn. <br>
Riesn kreeg stadsrechtn toew at biskop van [[Sticht Utrecht|Utrech]], [[Otto III van Hollaand]], verskel kreeg met zienen [[leenman]], n Groaf van [[Goor]]. Den kreeg te völle macht in zinnen [[burcht|borg]]. Um disse macht in te damn gavn de biskop op [[5 mei]] [[1243]] stadrechtn an Riesn. Det heuld in det Riesn twee [[joarmoarkt]]n mocht hooldn, wat de Riesnse knippe good vuldn, en det Riesn zikzelf verdeadign mocht, wat Riesn dee duur waln en singels an te legn. Verskeaidene stroatnaamns geewt dit nog aait an: ''Hutnwal'', ''Walgoardn'', ''Walstroate''. t Stadsrecht van Riesn is verbeundn met t stadsrecht van [[deaventer|Deawnter]]. Ze treudn beaide too töt de [[Haanze]] roond [[1350]].

Riesn har ook t Hoge Baanke-recht vuur t [[richterambt]] [[Kedingen]] wat töt an de Fraanske tied hef bestoan. Hieroawer wör verskeaidene moaln esteggeld tusken Goor en Riesn um te bepoaln noar wee at det recht zol goan. Riesn beheardn de Riesnse kwarteern: [[Hoge Heksel]], [[Wierdn]], [[Rektum (Wierdn)|Rektum]], [[Iepeloo]], [[Eanter]], [[Nötter (Wierdn)|Nötter]], [[Sunnoa]] en [[Ealsn]]. Riesn har dree [[stadspoortn]]: de Möllepoorte, Ealsenerpoorte en de Hoarpoorte. n Achternaamn ''Poortman'' dut hier nog beskeed van. 's Oawnds deedn ze de klökke luudn um an te geewn det de poortn too gungn. Disse tradisie wörd nog aait leawndig eheuldn. n Ingaank op t zuudn wör slim bewaakt met de Hooltertoorn (rechtevoort nog in n stroatnaam: ''Holtertorensweg'') op n Koerbeeld. Wietere verdeadiging har Riesn neet neudig, want vearder lea t tusken [[moor (toponiem)|morre-]] en [[venne]]laandn.

Nöast de Havezate De Oosterhof, den nog aait besteet, har Riesn de havezathe ''de Beverfeurde'' (rechtevoort ''Bevervoorde'' eneumd). In [[1323]] heurdn t de femilie Van Beverfeurde. t Zol van vroger oet ne peardewisselplek vuur n bisskop hebn ewest, as den duur Tweante gung. Van t kasteel is niks mear oawer. Dr stoat non bejoardenwonnings, mear de stroate het nog aait ''De bevervoorde''.

=== Stadsbesteur ===
Riesn har n stadsbesteur en zes börgemeaisters. Disse warn tegelieke skeepns en road. De [[Skeepn]]s warn vuur veer moand in t joar n vast koppel. As de tied umme was, was t de buurte an t volgende koppel. De skeepns hadn n oetgebreaid pakket an taakn. Ze warn ook rechters in oneeglike zaakn, zo as t opsteln en vastlegn van aktes. De skeepns van Riesn gedreugn zik feaitelik as [[moarkerechters]]. Terwiel at Riesn ne stad was, ha'j ook ne moarke Riesn, wat t gedeelte was det boetn Riesn lea.

Noa t 18de joarhoonderd was Riesn verdeeld in zes kwarteers van 12 rotn. Disse rotn, of wiekn, besteundn vuural oet de euldste stroatn. De bekeandste nog bestoande rotn zeent: n Skeeld, Hoarstroate, Ealsenerstroate, Bouwstroate, Walstroate, Rozengoarde, Grotestroate, Boomkaamp en n Hutnwal. t Gebeed um Riesn hen neumdn ze moarkegroond. Heanig an köm dit duur de gröai van Riesn binn de stad te lign. Det gedeelte neumdn ze toertieds t boetnrot. In t 18de joarhoonderd besteund Riesn oet 12 rotn en één boetnrot. t Boetnrot dee vuur verkiezings nit met. Dit köm umdet t boetn t stads[[wigboold]] völ. In alle kwarteers konn de inwonners twee man anwiezn vuur t besteur. Op dee manere har Riesn dus 12 leu in n road, woervan at dr 6 in de regearing van Riesn oawerbleewn.

=== Reformasie ===
t Besloet van [[1598]], wat  dr vuur mos zorgn det de [[Reformasie]] kon duurgoan, har in Riesn nit völle invlood. Van [[1601]] töt [[1628]] probeerdn de [[classis (geleuf)|classis]] van [[Deaventer|Deawnter]] de Riesnders de wil op te legn en de Reformasie duur te driewn. Mear n Italiaan [[Ambrogio Spinola|Spinola]] vereuwerdn [[Oldnzel]], woerduur't heel [[Tweante]] wier [[Rooms-Katholieke Karke|Roomsk]] wör. n Magistroat van Riesn dee niks op Deawnter op oet, en n ooldn pastoor Rutgerus Braemcamp gung noa zinne ofzetting as priester gewoon verdan met de Roomske [[mis]] te bedeenn. Mear de Classis verbeud alle soortn "paapse afgoderij". De grootndeels nog roomske inwonners gungn geregeld op [[beevoart]] noar t Healige Bloodhoes in de [[Martinuskaarke (Maarkel)|Martinuskoarke]] van [[Maarkel|Moarkel]], umdet ze doar n reliek van t Heailige Blood bewoardn. Op disse beevoartn steundn zwoare bootes. Noa pastoor Braemcamp was t nog lange onröstig in Riesn, en de inwonners bleewn nog lange bekeand as eegnwieze leu. Pas in teegn t eande van t 18de en t begin van t 19e joarhoonderd wör Riesn aal mear gerefformeerd.

===Bereuwing en oorlog===
De euldst bekeande bereuwing is van [[1497]] duur Hendrik V van Wisch, nen bannerhear van [[kasteel Wisch]] oet t [[Härtogdom Gelre]]. De stad kon niks beginn um de bereuwing te vuurkomn. In [[1510]] wol [[Karel van Gelre]] Riesn löagreuwn. t Stadsbesteur kon det met n geeldbedrag ofkoopn. In [[1517]] probeerdn he t nog n keer. 

Tusken [[1580]] en [[1584]] har Riesn t meest te maakn met n [[Tachtigjoarigen Oorlog]]. Deawnter völ oonder stoatsbehear, en Oldnzel was van de Spanjoardn. Disse partiejn tröfn mekoar regelmoatig halfweg um te vechtn: bie Riesn. In [[1583]] wör Riesn in n braand estökn duur n Spanjaard [[Fransisco Verdugo]], den't ook de verdeadigingswaln leut vorthaaln. In [[1584]] kömn Engelse en Duutse huursoldoatn van t Stoatse leager, dee't inwonners van Riesn giezelden. Met 2100 [[Karolusgeulden]] konn dee wordn vrie ekocht.

n Toewmoaligen biskop van [[Meunster]], [[Bernhard van Galen]], ook wal bekeand as "Bomnbearnd", pleundern Riesn twee moal; t eerste moal direks noa niejjoar in [[1666]], t tweede moal in [[1672]].

=== Industriële tied ===
In [[1750]] wör an n [[Regge|Oa]] de [[Pelmölle Ter Horst|Pelmölle]] bouwd duur de Riesnse femilie Ter Horst. Ter Horst was nen grootn naam in Riesn, den't n groot femiliebedrief opstartn. Op n bepoald momeant har Ter Horst nen [[Tiggelwaark|steenfabriek]], nen hoolthaandel en [[textielindustrie|textielfabriek]]. De ''Koninklijke Jutespinnerijen en -weverijen'' van Ter Horst & Co (Duur de Riesnders "n Stoom" eneumd) warn mear as 125 joar laank de driewende ekonomiese kracht in Riesn. Noar Ter Horst zeent twee stroatn verneumd (''Ter Horstlaan'' en ''Ter Horststroate''). Ter Horst was zo groot det t ne eegne muziekverenige har (later zelfstaandig ewördn as ''Wilhelmina'') en ne eegne [[revue]], woer't later de zelfstaandige ''Riessense Revue'' is oet ekömn. t Volkspark is an Riesn eskeunkn duur Ter Horst. in 1890 har Ter Horst 1000 man in dienst in de hoesnieverheaid. De wichter en vrouwleu mosn in thoes jutezäkke neein. In deezelfde huuskes wör ook ekokt en esloapn. t Antal wichter det vuurtiedig oet de tied köm was onmeundig hoge. Riesn was nit skoon, en steund bekeand um de grote mestheupe dee't vuur ieder hoes leadn. As verbettering hierop leut Ter Horst n badhoes bouwn, wat vrie toogaankelik was vuur t woarkvolk en öare femilies, en vuur n kleain bedrag vuur de aandere inwonners.

t Woarkvolk (de ''Stoomgäste'') har t in dee tied nit makkelik; ze mosn vake 66 uur in de wekke woarkn, en mosn dan in t hoes nog vuur de beeste zorgen. Tusken 1905 en 1906 gung iederene massaal bie de vakboond. Volgens n toewmoaligen vakboondsman Pluumers har det te maken met n personeelsuitje van 1903 ter geleagnheaid van ne trouwerieje van ene van de Ter Horst-femilie, woerbie ze noar Amsterdam mochn. Doar zagn ze vuur t eerst wo slecht of ze t zelf hadn. t woarkvolk staakn doarumme van [[3 december]] [[1906]] töt an [[26 april]] [[1907]]. 

Nöast Ter Horst warn dr in t 19de joarhoonderd nog 25 steen- en pannebakkeriejn, woervan't n lestn in [[2007]] is dichte goan. In [[1888]] kreeg Riesn n eegn stasjon an de spoerliene [[Deaventer]] - [[Almelo]]. In [[1924]] köm dr n eande an de skeepvoart met [[Eanter]]se [[zoomp]]n. 

Duurdet vanof de 70er joarn de fabrikaantn öar spul al mear in [[Azië]] leutn maakn, kon Ter Horst t nit mear biebeenn. Op de plaatse woer't vroger ''n Stoom'' was, stoat non weenkels en wonhuze.

De leu mosn wat aanders bedeankn um an inkomsten te komn, en doarumme zeent dr in Riesn rechtevoort onmeundig völle bouwbedriewe en vrachtboern.

===n Oorlog===
De [[Tweede Wearldoorlog]] wör ook in Riesn härt vernömn. Riesn har ne grote, volledig in ebörgerde groep [[jödde|jödn]], dee't zelfs mangs nen [[Tweantse Skeeldnaamns|Skeeldnaam]] hadn. Ze wördn duur de [[Duutslaand|Duutsers]] hoaste allemoal noar Duutslaand evoord en ummebracht. Ook wördn völle Riessense kearls te woark esteeld in verskeaidene Duutse woarkkaampn. t [[Verzet]] was skoonwal in Riessen döanig good eregeld. Ze warn oonder mear druk met t saboteern van Duutse transportn, dee't oawer de spoerliene langs Riesn gungn. Op Riesn köm ook nog ne [[V1-bomme]] dale, woerbie't 17 leu oet de tied kömn.

==Laandskop van Riessen==
[[Ofbeelding:Tweede Heade Riessen.jpg|thumb|right|250px|Tweede Heede bie Riessen]]
t Völziedige laandskop in en um Riessen wörd beundig samen evat in n eersten regel van t Riessens volksleed: "''Tusken heed, en bos en akker ...''". Riessen ligt gedeeltelik op nen heuwel, n [[Riessenderboarg]], en de heugste peunten liggent tusken de 30 en 35 meter boawen n zeespegel. Ook ligt Riessen deels in eslötten duur t [[Hollands Schwarzwald]]bos, woer't ook völle [[leem]] en [[törf]] in de groond zit. Det geet laankzaam oawer in [[heide|heedgroond]], zo as de Tweede Heede, det keunstmoatig in staand eheuldn wörd duur [[Stoatsbosbehear]]. In de ofgelopen joarhoonderden zeent n antal van disse leem- en [[venne]]koelen oet egreawen, en stoat non vol met water, zo as n ''smitjesviewer'', de ''hagslagen'' en de ''venneslagen''. Duurdet Riessen van vroger oet ne boernegemeenskop was, mossen de Riessenders t hebben van t woark op de Essen. Duur t heugteverskil zeent der in Riessen bepoalde delen bekeand as ''n Hogen Es'' en wat as ''n Legen Es''. t Hudige bedriewenterrein ''De Mors'' was vroger gröslaand, woer't de boeren de beeste hadden lopen.

Riessen is ebouwd an de [[Regge]]. Det leawerden van vroger oet haandel, en doarumme wör de regge op bepoalde plekken rechte trökken. Rechtevoort zeent ze gangs um de Regge wier op de oolde manere te loaten lopen, woerduur t laandskop der mear verskillend van wörd.

==Toerisme==
Duurdet Riesn biej de Regge lig, en teegn n Riesrboarg an, is dr ne grote verskeaidnheaid an [[natuur]] te veendn. dr is völ bos, n groot stuk heede en völle akkers, umdet Riesn van euldsher ne boerngemeenskop is. Disse umstandigheedn trekt völ natuurleefhebbers an en beedt plaatse an n antal kaamp-steas dee nen gooen naam hebt.<br>
Ok [[Kasteel]] [[n Oosterhof]] met zinnen kasteelhof trekt völ bezeukers an, mede duurdat t Riesns Museum en t Brandweermuseum op dezelfde lokaasie beent onder bracht. Doarbie is disn stean geleefd bie trouwnde steln, dee at n kasteelhof öare fotoos loatt maakn. Riesn hef, ondaanks de gerefformeerde reppetasie, n beheurlik oetgoansleawn, met n antal kafees en nen laandelik bekeandn diskoteek, woerop at jongeleu vanoet de wiede umtrek op an komt. Riesn hef n verskeaidn anbod van weenkels, wat dr vuur zörgt det leu van boetn Riesn ook gearne inkoopn in Riesn doot.

Van t oolde Riesn is in t centrum nit völle mear van oawer. De oolde stadsboerderiejn zeent grootndeels vervöngn duur nieje weenkels en gebouwn. Net um t centrum hen veend iej nog wal n antal stroatn woerin nog völle oolde boerderiejn stoat, zoas in n Baankaamp, de Bleekstroate en dee kaante.

Alle joarn wörd vuur toeristn duur de Folkloregroep van Riesn ne oolderwetse waske edreeid. Dit gebuurt op n Wiejerd, woerbie vuurnamelik vrouwleu en wichter in jak en rok de kleare doot wasken in n viewer, en bleekn op de bleekweaide.

Riesn har vroger ne grote steenbakindustrie. Dr warn in t 19de joarhoonderd 25 steen- en panfabriekn, woervan at dr noa 1960 nog 4 van oawerbleewn. t [[Leem]] wör eerst nog met peard en wage vervoerd, mear In 1907 wör begunn met de bouw van t ''Leemspoer''. Ne smalspoerbane van in totaal 12 km tusken  [[Maarkel]] en Riesn wör völle gebroekt. Toew t gebuurd was met de steenbakkeriejn, wör ook t leemspoer nit mear gebroekt. Rechtevoort zeent dr vriewilligers gangs um t Leemspoer wier dreeinde te hooldn, en dr wordt ritn emaakt vuur toeristn.

Wieters steet an n [[Regge|Oa]] de [[Pelmölle Ter Horst]], den at aait völle bezeukers trekt, en den at vake as achtergroond vuur trouwfotoos deenst dut.

==Verkeer==

Riesn lig an de [[A1]] snelweg en [[N347]] preveensiale weg. t Lig an de [[revier]] de [[Regge]], den vrooger völle duur [[zoomp|zoompn]] bevöarn wör. Riesn hef n eegn [[station|stasjon]] an de spoerlienverbeendege [[Deaventer|Deawnter]]-[[Almelo]].

==Kultuur==

===Zeensweardigheedn===
[[Ofbeelding:N Oosterhof.jpg|thumb|right|350px|n Oosterhof]]
De volgende dinge zeent de möaite weard um es te bekiekn:
*''n Skeeld'' en de ''[[Skeeldkoarke]]''
*t Nieje stadhoes
*De oolde Roomse koarke an ''de Rozengaarde''.
*t Volkspark
*Kasteel ''[[n Oosterhof]]''
*t Brandweermuseum
*t Riesns museum
*t Leemspoer
*n [[Riesserboarg]]
*de tweede heide
*de [[Pelmölle Ter Horst|Pelmölle]]
*de [[Regge]].

===Hen stapn in Riesn===
Riesn hef n verskeaidn anbod van kafees, woer't völle jongeleu op ofkomt. Roond 16 joar ongevear geet t jonge volk t leewste noar 'Tiny', 'De Molen' of noar diskotheek 'Lucky & Co'. Dissen lesten oetbater steet laandelik bekeand, en organiseert völle feesjes vuur verskilnde leaftiedn. Dr wordt "reünies" eheuldn vuur de euldere gardes dee't non n gezin hebt, mer vroger noar Lucky gungn. Twentigers goat t leewste noar kafee De Tijd. Op vriedag- en zoaterdagoawnde kö'j dr oawer de köppe loopn. A'j lewer heanig weelt zitn kan det bie 'De Markies', of a'j ne keer weelt [[biljärtn]], [[pooln (sport)|pooln]] of [[snookern]] mu'j in Dorus wean. t Euldste nog bestoande kafee van Riesn is 'Spekhorst'. Dit is ook ne verzamelplaatse vuur [[FCT Riessen]], de plaatselike anhangersverenige van [[FC Tweante]]. Leu in de dartig of begin veertig goat gearne noar kafee 'Duizendpoot' (''Pootjen''). Aandere kafees zeent 'La Piazza', 'Femi's', 'De Twee Schimmels' (''Skimmels'', mangs as gein ezegd: "goa'j hen skimmeln vanoawnd") en n Dreehook.

===Weenkels in Riesn===
Leu vanoet de umtrek komt gearne noar Riesn vuur de völle klearweenkels dee't dr zitt. Duur de Riesnse kristelike volksoard zeent dr vake wat "nettere" kleare te kriegn. Ook zitt dr rellatief völle [[juwelier]]s. Riesn hef twee weenkelstroatn: de Hoarstroate en de Grotestroate. Seend n antal joar is doar t oawerdekte weenkelspul n Hoogn Wal nog bie ekömn. Parkeerplekn zeent dr zat. Iej köant n auto kwiet in de parkeerkeelders oonder t stadhoes, oonder n Hoogn Wal (mangs nog de ''Torrokeelder'' eneumd), op de perkeerplaatsn an de Bouwstroate, n Hoogn Pad, bie de Koejans (Fons Tusveld) vuur, en op de Oolde Veemoarkt. Parkeern kostet oawer t algemeen niks.

===Volksoard===
Riesn is laandelik bekeand um de grote groep [[protestantisme|gerefformeerdn]] wat dr wont. As nen Riesnder op n vrömden verteelt det'e oet Riesn keump, krig'e aait de vroage of'e ook zonnen ''fienn'' is. 

Duur t kalvinistiese plichtsgeveul stoat Riesnders bekeand as n heanig en beleafd volk dat zin woark grondig dut. Vrooger steundn ze ook bekeand as n ineteugn volk woer gin gezelligheaid an te beleawn was, mear det is de leste poar joarn veraanderd. Duurdet Riesn de leste joarn ekonomies fleenk vuuroet is goan, beent dr völle leu noar Riesn verhuusd. Doarduur weeit dr in Riesn rechtevoort n wat vuuroetstrevendern weend. Det heult ok in det t [[Riesns]] al mear in eruild wördt vuur t Nederlaands, mear dr bint ok al wier teegnaksies um t Riesns te behoaldn: Op t nieje gemeentehoes van Riesn haank n brödken woerop steet det leu ook in t Tweants en t Sallaands ehulpn köant wordn as ze doarvuur kiest, en eens in t joar wörd de roadsvergaderige van de gemeenteroad in t plat eheuldn. n Vrogeren börgemeaister Bort Koelewijn kreeg hiervuur zelfs oonderwies in t Riesns, um zo t spul te könn volgen en n wöardjen met te kuiern.
Riesnders beent dr fier op dat Riesn töt de euldste steedn van [[Nederlaand]] beheurt. Ze zult n boetnstoander den de fout maakt Riesn n doarp te neumn aait antwoordn det Riesn ne stad is. 

Ondaanks al dee niejigheedn veendt Riesnders t belangriek de-j normaal bliewt doon en neet met de neuze in de loch goat loopn. Oet beleafdheaid sprekt oew de meeste Riesnders in t [[Nederlaands|Hollaands]] an, mear as ze vernemt dè-j [[Tweants]] köant, goat ze ook gaaw wier oawer op Riesns. De meeste Riesnders hooldt van tradities en gebroekt nog völle [[Tweantse Skeeldnaamns]] vuur mekoar. Zo is n bouwbedrief nog aait bekeand as ''Potje'', en n skildersbedrief as ''de Feaie'', en n eigenaar van t tankstation an de Oranjestroate wörd nog aait ''n Ölliebear'' neumd. 

In de rest van Nederlaand is vuural t konservatieve van Riesn bekeand. De skriewer [[Belcampo]], dee zölf ok in Riesn groot wordn is, skreef zölfs dat as de wearld vergeait, Riesen nog n paar joar blif bestoan.

In 2009 köm Riesn laandelik in t niejs duur de grote wearstaand van de gerefformeerdn teegn n [[metal (muziek)|metal]]festival, umdet dr godslasterlike en satanistiese teksn ezungn wordt. De gemeenteroad kreeg mear as 3000 klachn. Ze spöldn t zo hoge det t in t lestn in [[Den Haag|n Haag]] behaandeld mos wordn.

===Sproake===
[[Ofbeelding:Koarel.jpg|thumb|left|150px|Koarel van n Notoaris]]

:>''Least hier oetgebreaid oawer t [[Riesns]]''

t [[Riesns]] is nen vörm van [[Tweants]], wat wier tot t [[Nedersaksisch|Neersassies]] heurt. t Hef skoonwal n heel eegn en herkenboar karakter, met biezeundere wöarde en klaankn. Woeras aandere soortn Tweants vaake wat kortangebeundn oawer komt, is t Riesns wat zängeriger. t Riesns hef in de kleenkers ''-ee'', ''-eu'' en ''-oo'' vake nen dreei inzitn, woerat aandere soortn Tweants nen vlakken [[eankelklaank]] hebt, bv. in de wöarde ''zee'' en ''groot'' ({{IPA|[zɪə, ɣɾɔət]}}). Dit zol volgens de geleardn n oawerbliefsel wean vanoet t [[Westfaals]]e plat, wat vuur n poar hoonderd joarn töt wied in Neerlaand esprökn wör. Aandere dialekn dee't hier ook nog oawerbliefsels van hebt, zeent t [[Eanters]] en t [[Vjens]]. t Riesns wörd vake in eenn oadem met Eanters eneumd, umdet dee beaide van t Tweants ofwiekt en eegne klaankn hebt, mear det beaide wal op zonne manere doot det ze met mekaander te vergeliekn zeent.

t Gebroek van t Riessens gung töt vuur n poar joar terugge zo wied det leu mekoar allene mer bie n Riessensen [[Tweantse skeeldnaamns|skeeldnaamn]] keandn, en zelfs vuur sommige stroatn nen eegn naam hadn. De Markeloseweg wörd nog aait ''n Hartn Weg'' eneumd, Stationsdwarsweg is ''n Zwartn Weg'', de Spuitstraat neumt ze ''Siknstroate'', Arend Baanstroate was aait ''t Ströatjen'', en de Wilhelminastroate neumt ze t ''Doodsströatjen''. t bosrieke heuwelachtige gebeed an de Koerbeeld, de Ravijntjes, wörd duur völle leu nog ''Klean Zwitserlaand'' eneumd.

De gemeente [[Riesn-Hooltn]] was de eerste gemeente dee't offisjeel leut vaste legn det inwonners op t gemeentehoes plat magnt kuiern. De offisjele webstea van de gemeente is oonder mear in t Riesns te bekiekn. Ook köant trouwnde koppels dr vuur kiezn um zik in t Tweants te loatn trouwn. Hiervuur zeent spesjale ambtenoarn van de börgerlike staand an enömn.

n Eerstn geleardn den at de wearde van t Riesns zag, was [[Koarel van n Notoaris]]. Hee skreef t eerste Riesnse Wöardebook, en later vuur t hele Tweante. Ene van de eerstn den at bekeand is ewördn met t skriewn in t Riesns, en woervan at de verhaaln en gedichtn völle inzicht geewt in de sproake en kultuur van t toewmoalige Riesn, was [[W.J.C. van Wijngaarden]], den at in t 19de joarhonderd al stuks in t plat skreef. Noar um is in Riesn ne stroate verneumd. Nen aanderen, in Riesn slim geleefden dichter was [[Jan Rozendom]].

Aandere skriewers dee't zik rechtevoort bezig hooldt met t skriewn in t Riesns zeent [[Gerrit Kraa]], [[Gerrit Dannenberg]] en [[Jan Zandbergen]].

Öare greutsheaid blik ook oet t feit dat Riesn n eegn volksleed hef, wat is eskreewn duur G. Mekenkamp:

=== Mooi Riessen {{Anker|Volksleed}} ===
Riesn hef ok n eagn volksleed: ''Mooi Riessen''. Hier he-j t eerste vèrske en t refrein. De muziek dr bie is eskreewn duur Albert Sommer:

''Tusken 't heed en bos en akker,<br />''
''tusken 't hoog' en leege laand, <br />''
''woer 'n Oa zo laankzaam, laankzaam kroonkelt,<br />''
''zik 'nen weg noar 't noorden baant,<br />''
''woer nog zeent, de vennekoelen<br />''
''met de bolnpeeters in 't reet,<br />''
''woer 't nog völle, völle oolderwèts is,<br />''
''weet ie woer dèt is of neet,<br />''

''''Refrein:''' <br />
''Dèt is in Riessen, dèt oole Riessen,<br />''
'' 't mooiste plaetsken oet heel Twentelaand<br />''
''in heele groote stean, kon 'k vaste aalt nit wean<br />''
''mear Riessen, jonge joa, jonge joa, jonge joa,<br />''
''dèt lig mie toch zo noa, toch zo noa, toch zo noa<br />''
''noarns is 't zo heelder en zo fris,<br />''
''umdèt 'r mear één Riessen is<br />''
''umdèt 'r mear één Riessen is.<br />

==Mooi um te weetn==
*In Riesn wörd seend n antal joar duur jonge möage ne ''Aftersummerparty (Halfweg Hooltn)'' organiseerd. t begun ooit as n kleain feestjen vuur n stel kameröa met ne leagerteante in n peardebak bie nen boer, rechtevoort wörd t grötter an epakt met ne circusteante en vuur t hele Riesn toogaankelik.

==Bekeande leu oet Riesn==
*[[Jan Zandbergen]] ([[1938]]), skriewer
*[[Koarel van n Notoaris]] (Karel Diederik Schönfeld-Wichers)([[1901]] - [[1993]]), skriewer van de Tweantse wöardebeuke
*[[Belcampo]] (Herman Pieter Schönfeld-Wichers) ([[1902]] - [[1992]]), skriewer
*[[Herman Wessels]] ([[1954]] - [[2007]]), oold-vuurzitter van [[FC Tweante]] en oprichter van Bouwbedrief Wessels.
*[[Harm oet Riessen]] ([[1943]] - [[2011]]), komiek, oold-presentator bie [[RTV Oost]], [[Revue]]skriewer
*[[Gerrit Kraa]], Vroger skoolmeaister, non skriewer in t [[Tweants]]

==Vereniges==
Riesn hef n aktief verenigesleawn. Dr beent n groot antal verskeaidene sportvereniges.
*Veer voetbalclubs:
**Rijssen Vooruit(meestieds of ekort tot ''Ärre Vee'')
**Excelsior '31
**Sportclub
**RKSV
*Ne tennisverenige ''De Mors''
*Ne zwemclub ''De Mors''
*Ne Wielrenverenige: ''Tourclub Rijssen''.
*Ne volleybalverenige: ''Rivo Rijssen'' (RIVO steet vuur Riesnse Volleybalclub)
*Ne gemmestiekverenige: ''VEK''
*Ne skeetverenige: ''SC Tubantia''
*Twee vogelvereniges:
**''Eerste Riesnse Kanarie Verenige'' (ERKV)

Vearder zeent dr nog verskeaidene keunstnvereniges:
*Muziekverenige ''Wilhelmina''
*[[Mirreweenterhoorn]]bloazers
*Folkloregroep ''Riessen''

==Partnerstad==
[[Ofbeelding:DE Steinfurt COA.svg|right|50px|Woapn van Stemmert]]
Riessen is partnerstad met t [[Duutslaand|Duutse]] [[Stemmert]]. De beaide steadn hebt gode kontaktn en dr wordt regelmoatig oetwisselingstreffens op töw ezat. t Riessense muziek ''Wilhelmina'' hef al es muziek west maakn in Stemmert, en de brandwearkorpsn van beaide steadn hebt regelmoatig saamn oefening of feest.

==Oetgoande verbeendingn==
*[http://www.rijssen.nl Webstea van Riesn]
*[http://www.riessender.nl Webstea van en duur Riessender]
*[http://www.fotorijssen.nl Fotowebstea van Riesn]
{{commonscat|Rijssen}}

{{Riessen-Hoolten}}

[[Kattegerie:Tweants artikel]]
[[Kattegerie:Plaatse in Oaveriessel]]
[[Kattegerie:Vroggere gemiente in Oaveriessel]]
[[Kattegerie:Riesn-Hooltn]]
[[Kattegerie:Stad in Nederlaand]]

[[nds:Riessen]]
[[en:Rijssen]]
[[fr:Rijssen]]
[[nl:Rijssen]]
[[no:Rijssen]]
