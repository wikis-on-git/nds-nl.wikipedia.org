'''Tenerife''' is et grötste en drokst bevolkede eiland van de [[Kanariese Eiloanden|kanariske eilanden]]. Van de heyle eilandengrup woanet ungeväär 43% van alle lüde hyr. Med ne uppervlakde van 2034 kilometer in et veerkant en 966.354 bewoaners (2020) is et ouk et drokst bevolkede eiland van [[Spanje]] en [[Makaronesie]].

Alle jåren kummet der ungeväär vyv miljoon turisten når Tenerife hen. Et is et meyst besöchtde eiland van de grup, eyne van de vöörnaamste turistentrekkers van Spanje en de wearld. Ouk wördt hyr alle jåren eyne van de grötste karnavalsfeaste hölden, et Karnaval van Santa Cruz de Tenerife.

In [[Santa Cruz de Tenerife]], de höyvdstad van eiland, sit ouk den eilandråd (''cabildo insular''). Med Las Palmas de Gran Canaria förmt et ne co-höyvdstad van de autonome streake. In de beide städen sittet regeyringsinstellingen, sou as et presidentiäle kantoor en ministerys. Dat is al sou seyd 1927, up bevel van de spaanske kroune.

Up et eiland vind y de Universiteit van [[La Laguna]]. Den wör in [[1792]] esticht in San Cristóbal de La Laguna en is dårmed de öldste universiteit van de karaniske eilanden. De stad La Laguna steyt up de [[wearldarvgoodlyste]] van [[UNESCO]]. Et hevt et eyn-nå-höygste inwoanertal van Tenerife en et tweyde-höygste van de eilanden. La Laguna was de höyvdstad van et eiland töt 1833, do as Santa Cruz wör inesteld as de höyvdstad.

Et [[Nationaal Park Teide]] ligt middenup et eiland en is ouk UNESCO wearldarvgood. Middelpunt van et park is den barg [[Teide]], et höygste punt van Spanje en van alle eilanden in den [[atlantisken oceaan]]. Teide is medeyne ouk de dardegrötste vulkane van de wearld, as y et vanaf den voot (under water) meatet. En ander geografisk kenmark van et eiland, de [[Macizo de Anaga]], hevt UNESCO anemarked as beskarmden biosfeer. Up Tenerife leavet de meyste inheymske planten en deers van Europa.

== Name ==
Tenerife dankt de name an de [[guanche]], en [[berberspråken|berber]]volk wat der woanden. Dee nöömden et teni (barg) + ife (sney) (letterlik ''sneybarg''). De spaanske oaverheyrskers nöämen dat oaver en plakkeden der nen -r by tüsken üm et vöär sikselv lechter uut te künnen spreaken.

De inheymske guanches nöömden et ''achinet'' of ''chenet''. Volgens [[Plinius den Jungeren]] stüürden den berberköäning Juba II nen koppel verkenners når de Kanariske Eilanden en Madeira. Hee nöömden de eilanden ''canaria'', når de hellige hünde up et eiland. Juba II en de romeinen nöömden Tenerife ''Nivaria'' (van ''nix/nives'' vöär ''sney''), når den sneytop van de Teide. Up kaarten uut de 14. en 15. eywe steyt et eiland up as ''Isla del Infierno'' (helle-eiland), vanweage Teides uutbörstingen en andere vulkaniske geböärdenissen.

Ouk sint der andere verklåringen vöär de name bekend. De geskeedkündigen Juan Núñez de la Peña en Tomás Arias Marín de Cubas meynden dat de inheymsken et eiland når de bekende guancheköäning ''Tinerfe'' nöömden. 

==Geskedenisse==
De öldste spoars van bewoaning dateert uut de 6. eywe vöär Kristus. Dat blikt uut de Guanchegrotten by [[Icod de Los Vinos]] up et noorden van et eiland. Of de eyrste bewoaners in de [[steyntyd]] leavden is betwist. Et kan good weasen dat se gewoan gin metaal kunden vinden, ümdat et eiland weinig mineraalryk is. De lüde leavden van landbouw en veyholderye, mär ouk van visken. Et eiland was verdeyld in meyrere ''menceys'', köäningryken.

De spanjaarden lükkeden et et eiland in [[1496]] in te neamen, al probeerden se et al sou'n 32 jår, vanaf [[1464]]. De spanjaarden assimileerden de guanche voordan meyr döär der med te trouwen en de kinder as spanjaarden up te voden. Andere guanche störven an seekdes as gryp of pokken, wåras se gin weaderstand teagen hadden. Et eiland tröäk migranten uut et heyle spaanske ryk, sou as [[Vlaanderen]], [[Düütskland]] en [[Italie]].

De groiende bevolking had brandstof nöydig en kappeden de nåldbusken up et eiland, wat weader rüümde gavven vöär landbouw. Vanaf 1520 wör sukerreed inevoord. Ouk kweykeden se drüve, bananen en kochenille-lüse vöär den karmynrouden klöörstof.

Vanaf de 18. eywe wör Tenerife en vöärnaam eiland in de oaverseyske handel med [[Amerika (kontinent)|Noord- en Süüdamerika]]. De vöärnaamste handelswår warren kochenillelüse, rum en sukerreed. Ümdat Tenerife en gadderpunt was vöär den oaverseysken handel med Noord- en Süüdamerika, stoppeden vöäle skeypen hyr üm vöärråd in te slån en volk te warven üm med te våren. Vöäle ''Tinerfeños'' (inwoaners van Tenerife) güngen med en emigreerden uuteandelik. Dat wör ouk anefyterd döär de spaanske regeyring. Dee wolden vöärkummen dat de nye wearld inenöämen wör döär de [[Britske Ryk|engelsken]] en [[Franske Ryk|fransken]], sou as byvöärbeald al up [[Jamaika]] was geböärd.

[[Kategorie: Tweants artikel]]
[[Kategorie:Spaans eilaand]]
