[[Ofbeelding:IsalaZwolle.jpg|thumb|300px|De Isala-klinieken in Oosterenk, Zwolle]]
'''Oosterenk''', of '''Kantorenterrein Oosterenk''', is een [[buurte]] in de [[Oaveriessel|Aoveriesselse]] heufdstad [[Zwolle]]. De buurte mak diel uut van de wiek Berkum, die een groter oppervlak beslat as de buurte [[Berkum]]. In Oosterenk hej zowal een groot voetbalstadion, MAC³PARK, as een groot ziekenhuus, de Isala-klinieken.

Oosterenk lig diels op een [[dekzaand|dekzaandrogge]] uut de prehistorie. Zoas 't element '[[enk]]' in de name angef, was 't vrogger hoog elegen [[bouwlaand|akkerlaand]]. 't Gebied is oostelijk elegen vanuut de stad Zwolle bekeken.

==Samenstelling van de buurte==
Van noord naor zuud bestiet Oosterenk uut: 't [[MAC³PARK stadion]] en zes voetbalvelden; bedrieven, de Thorbecke-schoelengemienschop en de MBO Landstede; ziekenhuus de [[Isala|Isala-klinieken]]; nog een bulte bedrieven en, miest zudelijk, weilaanden. Oosterenk grèenst in 't westen an woonwiek de [[Wipstrik]], in 't oosten an de laandelijke buurte [[Veldhoeke (Zwolle)|Veldhoeke]], in 't noorden an bedrieventerrein [[De Vrolijkheid|de Vrolijkheid]] en in 't zuden an de buurtschop [[Zalné]].

=='t Voetbalstadion==
't MAC³PARK-stadion an de Ceintuurbane is 't thuusstation van [[Earedivisie (voetbal)|Eredivisie]]-club [[PEC Zwolle]] en hef plekke veur 14.000 bezukers. 't Wördden in 2007 neerezet ter vervanging van 't kleinere Oosterenkstadion, det op ongeveer dezölfde plekke stund. Töt 2016 hiette 't neie stadion 't IJsseldelta Stadion. 't Hiele stadioncomplex beslat 5000 m² en hef naost de voetbalveurzienings nog aandere veurzienings, waoronder een casino van 804 m², een hotel, restaurants, een fitnessclub en winkels.

=='t Ziekenhuus==
De Isala-klinieken staot sinds begun 21ste ieuw op de plekke van 't vroggere Sophia-ziekenhuus. 't Sophia-ziekenhuus kwaamp in 1972 an de Dokter van Heesweg in Oosterenk, naodet de eerdere locatie körterbij de binnenstad te krap ewörden was. In 1998 gunk 't Sophia samen mit een aander Zwols ziekenhuus, de Weezenlanden, waordeur Isala ontstund.

Isala Zwolle, zoas de Zwolse takke van de Isala-klinieken het, is onderdiel van een organisatie mit vief locaties in de regio. Isala Zwolle is ien van de grotere ziekenhuzen van Nederlaand. 't Is 't grootste niet-akkedemische ziekenhuus. Haoste alle medische specialismes kuj der vienden.

[[Ofbeelding:Panorama_IJsseldeltastadion.jpg|thumb|left|1000px|'t MAC³PARK stadion, destieds IJsseldelta Stadion, tiedens de wedstried PEC Zwolle – AZ (0–2) op 27 oktober 2013]]

{{Dia|Dit artikel is eschreven in 't [[Zuudwest-Drèents]].}}

{{Commonscat|Oosterenk}}

{{mal:zwolle}}

[[Kategorie:Drèents artikel]]
[[Kategorie:Plaatse in Oaveriessel]]
