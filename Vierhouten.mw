[[Bestaand:Dorpshuis Horsterhoek Elspeterbosweg 26 Vierhouten.jpg|thumb|Darpshuus "Horsterhoek"]]
[[Bestaand:Boerderij De Jonge Stee.jpg|thumb|Rieksmonument "De Jonge Stee"]]
[[Bestaand:Beukenbos Vierhouten.JPG|thumb|t Beukenbos tussen Gortel en Vierhouten]]
[[Bestaand:P1020329Paasheuvel.JPG|thumb|Achter de Paosheuvel in Vierhouten]]
'''Vierhouten''' ({{Audio|Vierhouten.ogg|uutspraak}}) is n darp in de gemeente [[Nunspeet]], in de [[Nederlaand|Nederlaandse]] provinsie [[Gelderlaand]]. t Leit op de [[Veluwe]], tussen [[Elspeet]], Nunspeet en [[Vaossen]] in. Vierhouten had op [[1 jannewaori]] [[2011]] zo'n 687 inwoeners<ref>Bron: webstee van de gemeente Nunspeet</ref>.

t Verenigingsleven en de rest van de Vierhouter samenleving het as sentraal punt t darpshuus [[Horsterhoek]]. In dit darpshuus kommen de Vierhouters samen deur middel van onder aandere aktiviteiten en feestavenden.

==Geschiedenisse==
Vierhouten werd vrogger ''Vierholten'' eneumd. De naam zou verwiezen naor de vier bossen die rondum t darp liggen. Dit zouwen dan de Vierhouterbos, de Vreebos, de Elspeterbos en de Gortelsebos wezen. An de waorheid van disse theorie wördt etwiefeld, mer toch is disse verklaoring van de naam Vierhouten de meest gebruukte.

n Aandere theorie is dat de naam zou kommen van de Nunspeter familie Vierholt (laoter Vierhout). Zie hen vrogger schienbaor veule laanderiejen ehad op de plaotse waor Vierhouten noen leit.

Deur zien ligging in de bos en an de heed is Vierhouten n druk bezochte [[rekreasie]]plaotse, mit veule [[kämping]]s en [[hotel]]s. Niet veur niks he'j hier de oudste kämping van Nederlaand. Kämping "Saxenheim" (noen "Samoza") werd al begin twintiger jaoren op-ericht. De ouwe [[kantine]] uut 1927 (enige jaoren nao de opening van de kämping ebouwd) is nog altied anwezig en steet op n heuvel sentraal op de kämping elegen.

De Paosheuvel in Vierhouten is n kampeer- en samenkomstterrein, dat tot in de jaoren vuuftig grote bekendheid geneut as "heilige grond" veur de Arbeiders Jeugd Centrale (AJC), de jeugdorganisasie van de [[SDAP]] en de [[Partij van de Arbeid|PvdA]].

In de umgeving van t darp werden vanof de jaoren twintig van de [[20e eeuw]] verschillende villa's en laandhuzen ebouwd. De bekendste daorvan is t rieksmonument "[[Noorderheide]]", n ontwarp van architekt [[Eschauzier]]. Disse villa werd in 1939 ebouwd en bewoend deur de bekende Rotterdamse havenbaron [[D.G. van Beuningen]]. 

In disse villa hingen jaorenlang wereldberoemde schilderiejen, die noen onder-ebrocht bin in t [[museum Boijmans Van Beuningen]] te Rotterdam.

Vierhouten was tot halverwege de twientigste eeuw n typies Veluws boerendarp. Daor is noen wienig meer van over. Veule ouwe boerderiejen verdwenen, werden onherkenbaor verbouwd of kwammen in haanden van minse van buten t darp (op de Veluwe "import" enoemd). Ok vielen der enkele ten prooi an de vlammen.

In vuuftig jaor tied is t anzien van t darp dan ok flink veraanderd. t Is noen veural n forensendarp en "echte" boerenbedrieven bin der niet meer te vienen. n Prachtige bewaord ebleven boerderieje is t [[rieksmonument]] "De Jonge Stee" an de Plaggeweg 26. Disse [[boerderieje]] is nog volledig intakt en het nog veule van de ouwe details zo as n grote [[schouw]], [[bedstee|bedsteeën]] en n [[opkamer]]. Ok t arf is mooi bewaord ebleven mit n ouwe [[schaapskooi]], wagenschure en [[heuibarg]].

==Beziensweerdighejen==
===Verscholen Darp===
n Bekende beziensweerdigheid is t veurmaolige onderdukerskamp t "[[Verscholen Darp]]" an de [[Pas-opweg]]. Hier zatten in de [[Tweede Wereldoorlog]] veule onderdukers verborgen.
Der bin n drietal hutten nao-ebouwd en restanten van de ouwe hutten bin der ok nog terug te vienen. Bie t kamp staon ok n tweetal gedenkkeien. Wat veerder in de richting van Vierhouten steet an de Tongerenseweg nog n monument dat herinnert an de fusillade van n antal [[jeudendom|jodemeensen]] op die plekke. An de Nunspeterweg 1 in t darp Vierhouten zelf, is n klein museum in-ericht dat herinnert an dit kamp en de [[Tweede Wereldoorlog]].

===Vierhouterbos===
De [[Vierhouterbos]], n oud maolebos dat veule eeuwen in gemeenschappelik gebruuk was bie de Vierhouters. Je hen der ouwe [[hakhout|ekenhakhoutbossen]], beukenbossen, naoldbossen, n [[pinetum]], ouwe grafheuvels en helemaole achterin de bos t natuurgebied "Noorderheide" mit de waoterwarken van Van Beuningen.

Tot in de jaoren tachetig was de bos partikulier eigendom. t Was vrogger n geliefd wandel- en jachtgebied en regelmaotig waren der ok lejen van het [[Koninklik Huus]] te vienden bie [[jachtpartiejen]]. Tegenswoordig is de bos van [[Staotsbosbeheer]] en bin de grote jachtpartiejen verlejen tied. 

Staotsbosbeheer het veule ouwe paojen dicht-egooid of laoten dichtgreuien. t Antal paojen beparkt zich dan ok tot veulal breje boswegen en wat smallere paojen. Onlangs hen ze wel weer de historiese [[Niersenseweg]], n ouwe lokale [[weg]], deels open-emaakt.

Der kommen veule dieren veur in de Vierhouterbos, waoronder: [[edelhart]], [[damhart]], [[ree]], [[wild zwien]], [[moeflon]], [[kateker|eekhoorn]] en [[vosse]]. Zeldzame diersoorten die der veurkommen bin t [[vliegend hart]] en de [[dasse]].

===Elspeetse Heed===

De [[Elspeetse Heed]], n prachtig glooiend heedveld mit enkele vennen. n Restaant van de immense heedvlakte die dit deel van de Veluwe ooit bedekt het.

De Elspeetse Heed is argeologies van grote weerde, deur anwezigheid van ouwe ekenhakhoutbosjes en [[grafheuvels]].

===Vierhoutense Heed===
t Laandgoed [[Vierhoutense Heed]], n gebied mit [[bos]], n stuk [[heed (vegetasie)|heed]] en n [[zandverstuving]]. t 120 [[Bunder]] grote [[laandgoed]] is n prachtig wandelgebied en vrie te bekieken. t Is n overbliefsel van n uutestrekt heed- en stuufzaandlaandschap dat noen grotendeels bebost is.

Op t heedveld greuien veule [[jeneverbeze]]n, n bescharmde inheemse koniferensoort. Disse jeneverbezenpopulasie is onlangs deur Europese subsidie ontdaon van aandere bomen en struken, die de ontwikkeling van de jeneverbezen in de weg stungen.

Op t laandgoed leit de "[[Gobiwoestijn]]", plaotselik beter bekend as ''de zaandverstuving'' of ''t zaand''. Op disse kleine [[zaandverstuving]] stuuft t zaand nog altied, mer t gebied dreigt te vergrezen. Daorumme wördt de zaandverstuving of en toe weer hersteld, deur t gres vort te haolen. Over de zaandverstuving löp de Waskolkweg, n ouwe verbiendingsweg tussen Vierhouten en t [[heedvenne]] de "[[Waschkolk]]" bie [[Nunspeet]]. In de "Waschkolk" werden vrogger de schapen ewassen um daorna op de [[schapemarkt]] bie harbarg t [[Soerel]] verkocht te wörden.

Dit laandgoed is partikulier bezit en eigendom van de arven [[Enschedé]]. De familie Enschedé bezit al honderden jaoren n drukkerieje, veural bekend umdat daor sinds jaor en dag de Nederlaandse [[bankbiljetten]] edrukt wörden.

===Heemtuun De Heimanshof===
[[Heemtuun]] De Heimanshof is een van de oudste [[heemtune|heemtunen]] van Nederlaand. Disse tuun werd in 1935 an-eleid deur warkloze jongeluui van de Arbeiders Jeugd Centrale, bie wieze van [[warkverschaffingsprojekt]]. De heemtuun leit verscholen op t terrein van kämping De [[Paosheuvel]] an t Frusselt 30 te Vierhouten en is zelfs bie veule Vierhouters onbekend.

De Heimanshof, plaotselik ok wel bekend as Bruilse Viever of Bronse Viever, is n laandschapstuun van 1/2 [[bunder]] waorin alle planten verzameld wörden die van nature op de Veluwe greuien.

Veur de [[Tweede Wereldoorlog]] was t n proeftuun mit [[moeras]] en n uutegraven [[viever]] en n weelde an plaanten, grezen en mossen uut alle delen van [[Nederlaand]]. Nao de oorlog lag de tuun der jaorenlang verwaorloosd en overwoekerd bie. In de jaoren negentig hen vriewiligers de heemtuun weer in ere hersteld. De tuun is verneumd naor [[Eli Heimans]], onderwiezer en natuurbescharmer.

Op t terrein he'j onder meer wallen mit beuken en eken, n naoldboombosjen, n vaorenhoek, n [[heed (vegetasie)|heed]]heuvel, n [[blauwgres]]laand, n bloemewei, n [[leemkule]], n [[rogge]]akker, n moerasjen en n [[muurtuun]]. Deur de tuun löp de Nunbeke, die n grote en kleine viever van waoter veurziet. Bie de ingang van de tuun staon vitrines mit n verzameling nesten mit eiers en markwaordige houten greuisels uut de natuur.

==Kulinaere paorel==
n Jaorliks terugkerend grootschaolig evenement is t zogenaamde "Rondjen Vierhouten". t "Rondjen Vierhouten", luuit veur de restaurants de opening van t wildseizoen in, en trekt jaorliks veule duzenden bezeukers. De koks van de verschillende restaurants en horekagelegenhejen (Vierhouten het der um-en-naobie de tiene in t hele darp), zetten tiejens t "Rondjen Vierhouten" der beste beentjen veur en biejen op die dag verschillende kleine wildgerechten an. Vierhouten wördt niet veur niks al jaoren an-eduud as "''de kulinaere paorel van de Veluwe''". Je kunnen der van eenvoudig tot fraoi luuks eten.

==Bekende Vierhouters==
In Vierhouten woenen, of hen n antal bekende en iets minder bekende Nederlaanders ewoend:
* [[Eltjo Allegondus van Beresteijn]] - lid Tweede Kamer, lid gemeenteraod Den Haag en genealoog. Had t laandgoed "'t Bergelt", an de Elspeterbosweg as butenverblief.
* [[Daniël George van Beuningen]] - havenbaron en kunstverzamelaar. Woende in villa "[[Noorderheide]]", an de Elspeterbosweg.
* [[Arent-Jan Linde]] - akteur bie de zeepserie "[[Lotte]]" van veurmaolige umroep [[Talpa]]. Hie speulde de rol van [[Daniël Valkenburg]]. Woende in zien jeugd in de poortwoening bie villa "Noorderheide", an de Elspeterbosweg.
* [[Henk Brouwer]] - lid van t bekende trompetduo "[[Gebroeders Brouwer]]", inmiddels overlejen.
* [[Jaap Jongbloed]] - tv-prissentator, woende in zien jeugd enige jaoren in Vierhouten an de Tongerenseweg.
* [[Antoinette Hertsenberg]] - prissentratrise bie de [[TROS]], o.a. t konsumenteprogramma [[Radar]]. Antoinette is etrouwd mit Niko Koffeman.
* [[Niko Koffeman]] - politikus en dierenrechtenaktivist. Betrokken bie onder meer Stichting Wakker Dier, de Bont veur Dieren en de tilevisie-umroep LLiNK (Nutopia). Hie is namens de Partieje veur de Dieren lid van de Eerste Kamer van de Staoten-Generaal. Niko is etrouwd mit Antoinette Hertsenberg.
* [[Charles de Wolff]] - pianist
* [[Nico Ravenstijn]] - musikus

==Referensies==
<references/>

==Uutgaonde verwiezingen==
*[http://www.dorpvierhouten.nl Webstee van t darp Vierhouten en t Darpshuus Horsterhoek]
*[https://archive.org/details/WDvandenTopKultuurhuusavond2006Vierhoutendialektsketch_0 n Verwiezing naor n filmpjen waorin t Vierhouter dialect espreuken wordt]

{{Nunspeet}}
{{Dialekt|wvel|Vierhouten|Algemene Nedersaksiese Schriefwieze}}

[[Kategorie:West-Veluws artikel]]
[[Kategorie:Veluwe]]
