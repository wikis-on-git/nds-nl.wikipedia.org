[[Ofbeelding:Map_NL_Opsterlân_Bakkefean.png|thumb|Ligging van Bakkevene]]
'''Bakkevene''' ([[Nederlaans]]: ''Bakkeveen'', [[Westlaauwers Frais|Fries]]: ''Bakkefean'') is een dörp in de [[gemiente (bestuur)|gemiente]] [[Opsterlaand]] in de [[Nederlaand|Nederlaanse]] perveensie [[Frieslaand]]. Bakkevene leit kotbi'j [[Drachten]], en had in [[2008]] zoe'n 1961 inwoners. Bakkevene is een typisch [[forens]]endörp en vule inwoners bin veur et wark richt op plakken as [[Drachten]], [[Liwwadden (stad)|Liwwadden]], [[Et Vene]] en (wat minder) op [[Grunnen (stad)|Grunningen]] en [[Assen]].

Et dörp wodde veur et eerst nuumd as de plak waor in [[1231]] de Friezen en [[Drenthe|Drenten]] een veldslag uutvochten. Tiedens de [[Tachtigjaorige Oorlog]] wodde et dörp deur de Spanjaarden verwoest. Et hudige Bakkevene is ontstaon tiedens de [[Vervening|veenontginning]] in [[1660]].

== Netuur ==
[[Ofbeelding:Heidebakkeveen.JPG|thumb|[[Heed (vegetasie)|Heide]] bi'j Bakkevene]]
Bakkevene leit middenin een bosriek gebied mit heide- en zaandvlakten dat op de greens leit mit [[Grunnen (provìnzie)|Grunningen]] en [[Drenthe]]. D'r wodt wel zegd dat Bakkevene et ienigste [[brinkdörp]] in Frieslaand is, hoewel et niet dudelijk is of disse [[Brink (dörpsplein)|brink]] dezelde oorsprong het as die van dörpen in [[Drenthe]]. 
Bakkevene leit in et oostelijke stroomgebied van et reviertien [[Boorne|Keuningsdiep]] dat in et noordoosten van Bakkevene ontspringt. Et beekdal van et Keuningsdiep wodt opni'j inricht waorbi'j de beek zien oorspronkelike kronkelende loop weerommekrigt. 

Daornaost hej' in de omkrieten de [[Bakkeveense Dunen]], een heide- en bosgebied dat niet antast is deur de [[vervening|veenontginning]] in de 19e ieuw, en dat een veurbield is van hoe hiel [[Friesland|Zuudoost-Frieslaand]] d'r twie ieuwen leden uutzag.
D'r bin drie orgenisaosies die de gebieden rondomme Bakkevene beheren: [[Netuurmonementen]], [[Staaosbosbeheer]] en [[It Fryske Gea]]. Een schaopskudde weidt de heide van Bakkevene, vanuut een schaopskooi op de angreenzende heide van [[Allardsoog]]. Daornaost lopen d'r [[exmoor (pony)|Exmoorpony's]] en [[Schotse hooglaander (rund)|Schotse hooglaanders]] vri'j in et heidegebied rond. 

Bi'j Bakkevene staot an de raand van de bossen et historische laandhuus [[Slotplaats]]. Et is in gebruuk as theehuus en as startpunt veur uutstappies van [[Netuurmonementen]]. Achter de Slotplaats staot et oolde koetshuus dat nao een opknapbeurte in gebruuk neumen is as VVV-kantoor. Slotplaats en de tunen en boomgaorden rondomme et laandhuus binnen in 2006 opknapt. 

In et Slotplaatsbos leit de Sterrenschans, een zeshoekig verdedigingswark. De [[schans (verdedigingswark)|schans]] leit langes de ieuwenoolde Beakendyk; in vroggere tieden ien van de weinige hoger legen deurgangen op de moerassige route van de Friese steden naor Drenthe. De Sterrenschans is deur Netuurmonementen in 2002 opknapt.

== Exekuties in Allardsoog, 1945 ==
Tegere mit negen aanderen wodde keunstener [[Hendrik Werkman]] in 1945 in Bakkevene, kotbi'j [[Allardsoog]], doodscheuten deur een Duuts vuurpeleton, drie daegen veur de bevri'jding van Noord-Nederlaand. De reden veur zien arrestaosie en exekutie is nooit hielendal dudelik wodden. Hi'j leit begreven op et begreefplak van Bakkevene. Kotbi'j et dörp, in Allardsoog, staot een monement ter naogedaachtenis an de tien die doodscheuten weren.

== Rekreasie vervoer en sport ==
Bakkevene leit in een rekreasiegebied mit attraktie- en vekaansieparken. D'r is een eupenlochtzwembad en et grootste doolhofpark van Noord-Nederlaand. 
Ok is d'r een speciaol bospad veur rolstoelgebrukers. Dit pad is omdebi'j de 1,5&nbsp;kilemeter laank en begint en aendigt bi'j de uutkiektoren kotbi'j et zwembad Dundelle. 

D'r bin riegelmaotig busverbiendings mit [[Drachten]], [[Et Vene (plak)|Et Vene]] en [[Assen]]. 

Bakkevene het een plaetselike voetbalklub VV Bakkeveen. Et eerste elftal komt in et seizoen 2010-2011 uut in de dadde klasse zundagammeteurs.
Bi'j de Sterrenschans leit een grote, ondiepe venne. Aj' winters kunnen scheuvelen dan wodt de plas as een netuurlijke iesbaene bruukt.

<gallery>
Ofbeelding:Monument Allardsoog.JPG|Oorlogsmonument te [[Allardsoog]]
Ofbeelding:Poepedobbe.jpg|Poepedobbe, [[pingoruïne]] in de [[Bakkeveense Dunen]]
Ofbeelding:Slotplaatsbakkeveen.JPG|Slotplaats Bakkevene
Ofbeelding:Schotse hooglanders nabij Allardsoog.jpg|Schotse hooglaanders kotbi'j Allardsoog
</gallery>

== Uutgaonde verwiezing ==
* [http://www.Bakkevene.nl Webstee over Bakkevene]

{{Coordinate |NS=53/4/54/N |EW=6/15/26/E |type=city |region=NL-FR}}

[[Kategorie:Stellingwarfs artikel]]
[[Kategorie:Plak in Frieslaand]]
