[[Bestaand:Nordfriesisches Wattenmeer D JM.png|thumb|Sylt]]
[[File:13-09-29-nordfriesisches-wattenmeer-RalfR-05.jpg|thumb|Sylt]]
'''Sylt''' (uutspraoke: ''Sult'', [[Deens]]: ''Sild'', [[Noordfrais|Noord-Fries]]: ''Söl'') is t grootste [[Noord-Friese Waddeneilaanden|Noord-Friese Waddeneilaand]]. t Leit in t noorden van de [[Waddenzee]], kortbi'j de [[Denemarken|Deense]] greens. Sylt heurt bi'j t distrikt [[Noordfraislaand|Noord-Frieslaand]] in de [[Duutslaand|Duutse]] dielstaot [[Sleeswiek-Holstien]]. In de loop van de ieuwen is t eilaand deur [[erosie]] almar kleiner wordden. Dit perses is hier, krek as op de meerste aandere Waddeneilaanden, nog altied an de gaang hoewel dit deur t anleggen van dieken tegenwoordig vuul minder vlogge gaot. Toch wordt bi'jgelieks t ''Rote Kliff'' bi'j t dörp [[Kampen (Sylt)|Kampen]] elk jaor omdebi'j n meter kleiner.

== Algemiene informaosie ==
* 99 km² groot
* 35 kilometer laank
* hooguut 13 kilometer bried
* hoogste punt: 52 meter boven de zeespiegel bi'j [[Geest (Sylt)|Geest]]
* t het omdebi'j de 21.000 inwoners (2001)

== Bevolking ==
Sylt is t noordelikste diel van t Friese woongebied. De bevolking is tiedens de eerste Noord-Friese kolonisaosiegolf in de 8e en 9e ieuw uut (grootkaans Oost-)Frieslaand kommen. In de [[20e eeuw|20e ieuw]] het t toerisme t anzien van t eilaand stark veraanderd. Toerisme en twiedehuzebezit hebben de vaastighiedspriezen op Sylt stark opdreven, waordeur vule Friese huusholens dwongen wordden op t vaastelaand n goedkoper huus te zuken. Mit 21.000 inwoners het Sylt de meerste inwoners van alle Waddeneilaanden waorvan de meerste ni'je bewoners [[Duutsers]] binnen.

== Tael ==
De tael mit de langste tradisie op Sylt is t [[Noordfrais|Fries]]. De dialekten van Sylt, [[Föhr]] (''Feer''), [[Amrum]] (''Oomram'') en [[Hellegolaand]] vormen saom n aparte dialektgroep in Noord-Frieslaand, die aanders is as t Fries van t vaastelaand. t ''[[Söl'ring]]'', zo as t Sylter Fries nuumd wordt, onderskeidt zich van de aandere Noord-Friese dialekten deur n bende Deense lienwoorden. Der binnen nog inkelde honderden sprekers van t Sylter Fries, die liekewel veur n groot diel op t vaastelaand wonen. Rond [[Westerlaand]] wordt in vule gezinnen [[Nedersaksies]] praot. In t noorden en zujen van t Waddeneilaand wordt haost allienig mar [[Hoogduuts]] praot. Ok t [[Deens]], vanoolds t [[Jutlaands]]e dialekt, het der n antal sprekers.

== Transport==
t Eilaand is via de [[Hindenburgdamm]] mit t vaastelaand verbunnen en is dus aenlik gien eilaand meer. Over de dam leit gien weg, allienig mar n spoorweg. Motorvoertugen kunnen op de trein mitrieden (Sylt Shuttle).

Vanof [[lochthaeven Sylt]] binnen der vlochten van en naor t vaastelaand, [[Italië]], [[Oostenriek]], t [[Verienigd Keuninkriek]] en [[Zwitserlaand]].

Ok ku'j mit de Sylt express vanof t Deense eilaand [[Reumeroog]] in zoe'n 40 minuten in Sylt wezen.

== Geskiedenis ==
* Ieuwen leden maekte Sylt diel uut van t vaastelaand van [[Jutlaand]], t tegenwoordige [[Denemarken]] en [[Sleeswiek-Holstien]].
* In de 8e of 9e ieuw wordde t koloniseerd deur de [[Friezen]], grootkaans uut Oost-Friesland.
* In [[1386]] wordde Sylt verdield onder de Hartog van [[Hartogdom Sleeswiek|Sleeswiek]] en t keuninkriek Denemarken.
* In [[1435]] wordde Sylt, behalve [[List (Sylt)|List]] en omkrieten, diel van t hartogdom Sleeswiek.
* In de 17e en 18e ieuw zorgden [[walvisvangst]] en [[gewone oester|oestervangst]] veur welveert. t Volksfeest [[Biikebrennen]], dat vierd wordt op [[21 febrewaori]], zol daor nog an herinneren.
* Rieke kapteins bouwden in de [[19e eeuw|19e ieuw]] kenmarkende huzen in [[Keitum]], doe et heufdplak op t eilaand.
* In t midden van de 19e ieuw begint t toerisme op gaang te kommen en wordt [[Keitum]] et belangriekste plak.
* In de [[Eerste Wereldoorlog]] wordt Sylt bezet deur n (Duuts) sokkebatteljonregiment mar der vienen gien kriegshaandelings plak.
* In [[1927]] wordt de [[Hindenburgdamm]] eupend. Disse 11 kilometer lange dam, vernuumd naor president [[Paul von Hindenburg]] verbient t eilaand mit t vaastelaand deur middel van n [[spoorweg|spoorliende]] (gien weg). [[Auto|Auto's]] worden mit autotransporttreinen naor t eilaand brocht.
* In [[1938]] wordt t [[Rantumer Becken]] indiekt.
* In de [[Twiede Wereldoorlog]] worden vule bunkers op t eilaand anlegd. Der worden 10.000 maanskoppen van t Duutse leger stasioneerd. In de laeste oorlogsdaegen wordt t eilaand deur de [[geallieerden]] bezet via de Hindenburgdamm. De Duutsers geven heurzels zonder gevecht over.

== Plakken ==
[[Bestaand:2003-05 Sylt - Strandgras (2).jpg|thumb|Sylt]]
* [[List (Sylt)|List]] - het omdebi'j de 2500 inwoners. De [[Ellenbogen]] is t noordeliste punt van Duutslaand.
* [[Kampen (Sylt)|Kampen]] - is bekend om t [[Rote Kliff]].
* [[Hörnum]] - is t zudelikste dörp van Sylt.
* [[Rantum]] - in [[1936]] wordde t [[Rantumer Becken]] mit n 5 kilometer lange diek van de Waddenzee ofsleuten om zo n vliegveld te kunnen maeken. Laeter bleek dat t daor niet geskikt veur was en wordde t as pompesloot veur Westerlaand bruukt. Sund [[1962]] is t n beskarmd natuurgebied mit meer as 50 voegelsoorten.
* [[Wenningstedt]] - kortbi'j leit t ''Weißes Kliff'' en t prehistoriese stiengraf ''Denghoog'', n toegaankelik familiegraf uut t darde millennium veur Christus dat bedekt is deur n heuvel en maekt is van grote platte stienen.
* [[Braderup (Sylt)|Braderup]] - de ''Braderuper Heide'' wordde an t begin van 20e ieuw n beskarmd natuurgebied.
* [[Westerlaand]] - naodat t dörp ''Eidum'' hielendal verwoest was deur de Alderheiligenvloed van [[1 november]] [[1436]], stichtten de overlevenden t dörp ''Westerlaand'' (Fries: Weesterlön). Dit ni'je dörp wordt in [[1462]] veur t eerst in oorkonden nuumd. In [[1905]] krigt t stadsrechten en in [[1949]] wordt t erkend as ''Heilbad''. Op [[1 jannewaori]] [[2000]] had t omdebi'j de 9200 inwoners. Hier leit ok t vliegveld.
* [[Sylt-Ost]] - grootste gemienskop op t skiereilaand ''Nösse'' mit omdebi'j de 5500 inwoners (2003). t Bestaot uut de buurtskoppen [[Tinnum]], [[Munkmarsch]], [[Archsum]] en [[Morsum]] mit [[Keitum]] as bestuurlik sentrum.
* [[Tinnum]] - de ''Tinnumburg'' is n sirkelvormige wal mit n deursnee van 120 meter en n heugte van 8 meter. t Wordde rond de eerste ieuw veur Christus bouwd, lichtkaans as heidense plak van verering. In t dörp he'j t woonhuus van de Sylter laandvoogden, bouwd in [[1649]].
* [[Keitum]] - bi'j de Sunte-Severinkarke, bouwd rond [[1200]], wordde in [[1450]] n twiede toren bouwd die bruukt wordde as markteken veur zeeveerders en as gevangenhuus. Kortbi'j is t ''Grünes Kliff''.
* [[Munkmarsch]]
* [[Archsum]]
* [[Morsum]] - de Sunte-Martinkarke is bouwd rond [[1200]]. An de ''Morsum-Kliff'' (ok wel ''Buntes Kliff'' nuumd, 21 meter hoog en 1800 meter laank) kan de geologiese geskiedenis van de regio gedurende de laeste 5 miljoen jaor oflezen worden. Sund [[1923]] is t n beskarmd natuurgebied.

==Uutgaonde verwiezings==
{{Commonscat|Sylt}}

{{Coordinate|NS=54.54.12.46|EW=8.19.59.27|type=isle|region=DE}}

{{Dialekt|stl}}

[[Kategorie:Duutse waddenaailanden]]
[[Kategorie:Noordfraislaand]]
