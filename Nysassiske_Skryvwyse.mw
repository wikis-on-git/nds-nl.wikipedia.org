De '''Algemeyne Intersassiske Skryvwyse''' (ouk ''Algemene Intersassiskse Skryvwyse'') is 'n skryvwyse vöör dat heyle [[Nedersaksies|neddersassiske]] språkgebeyd so vöör de [[Nederlaand|nedderlandske]] as ouk vöör de [[Duutslaand|düütske]] kante vun de grense. Uutwarkt het disse skryvwyse de warkgruppe AS 2.0, dey as plan had [[Reinhard Franz Hahn]] syn [[Algemeyne Schryvwys']] vöör dat skryven vun nich-[[Noord Leegsaksisch|noordneddersassiske]] dialekten to vorwyderen. Sey skal de skrivtelike kommunikatioon twüsken de regionen un öäver de grense weg minder lastig maken un is sodennig 'n warktüüg grensöäverstryden kontakt to understütten. Vun de Algemeyne Intersassiske Skryvwyse givt dat up de eyn syde 'n öäverregionale maksimaalversioon, wo eyn al ludelike vorskealen uut de talryken dialekten med dårstellen kan, un up de ander syde givt dat 'n reyge regionale minimaalversionen, woneam vorsküllene grafemen to eyn grafeem tohoupvaat wardt, so de respektivelike dialekt dår keynen ludeliken vorskeal meyr het.

De Algemeyne Intersassiske Skryvwyse het drey hoyvdprincipien
* etymology
* lykvörmighayd
* oapen un sloaten silven
un 'n reyge verdere eygenskappen, dey nern upvöörd wardt.

==Principe 1: etymology==
In de maksimaalversioon wardt de skryvwyse vun 'n woord döör syn woordafkumst vastlegd. In de regionalen minimaalversionen kan eyn vun de etymologiske skryvwyse afwyken, so as vöörbild in 'n dialekt historisk distinkte fonemen to eyn foneem vorsmölt sint. 

===E-apokope===
Dat in de noorden dialekten apokopeerde ''e'' wardt in de skrivt holden. Dat vormindert de optisken vorskealen twüsken de noorden un süden dialekten un eyn kan up simple un systematiske wyse dat uutblyven vun uutluudvorharden un lyktydige uutrekken vun de vokalen in de noorden dialekten markeren: ''wyse'' = [vi::z], ''breyve'' = [brɛ:ɪ̯v].

==Principe 2: lykvörmighayd==
Dat principe vun de lykvörmighayd bedüüdt, dat 'n woord so wyd as mögelik dialektintern un interdialektaal konstant up de lyke wyse skreaven wardt.

===Stimlouswarden vun obstruenten===
An't ende vun 'n silve wardt obstruenten regelhaftig stimlous, sodennig bruukt eyn dat in de skrivt nich wysen. Dat heyt, eyn skrivt ''ty'''d''''' - ''ty'''d'''en'' (un nich ''Tie'''t''''' - ''Tie'''d'''en'' as nå [[Sass'sche Schrievwies|SASS]]) un ''skry'''v'''en'' - ''skri'''v'''t'' (un nich as up [[Nederlaands|nedderlandsk]] ''schrij'''v'''en'' - ''schrij'''f'''t'').

===Assimilationen===
Regelhaftige assimilationen wardt nich in de skrivt wyst. Sodennig skrivt eyn ''bild'' - ''bilder'', ''hand'' - ''handen''/''hände'', ''ölven'', ''seggen'' etc. 

===Uutsunderen===
'n Uutsundern vun dit principe sint grundwöörde, dey up ''s'', ''sj'' or 'n anderen sibilant endt. Hyr vorvalt dat ''s'' vun dat suffiks ''-st'': ''nervöös'' → ''up't nervööst'', ''duusjen'' → ''du duusjt''.

==Principe 3: oapen un sloaten silven==

===Vokaallängde===
'n Langen monoftong wardt in 'n oapen silve med 'n enkel teyken skreaven, in 'n sloaten silve dubbeld. Sodennig skrivt eyn ''maken'' - ''maakt'', ''good'' - ''gode''. 

===Uutsunderen===
'n Uutsunderen vun dit principe sint de letteren ''e'', ''y'' un ''å'':
* 'n lang ''e'' kan ouk in betoonde oapene silve dubbeld skreaven warden. Dat geldt vööral by eynsülvige wöörde. Eksempelwyse skrivt eyn in de regionale noordsassiske versioon ''ik '''dee''''' vs. '''''de''' vru'' un ''ik '''see''''' vs. '''''se''' skryvt''. 
* ''y'' stayt altyds vöör 'n langvokaal, so dayt 'n vordubbelen in sloaten silve nich noydig. Eyn skrivt sodennig ''hyr'' un ''myn'' un nich ''hyyr'' or ''myyn''.
* ouk dat ''å'' stayt altyds vöör 'n langvokaal un so dayt ouk hyr 'n vordubbeln in sloaten silve nich noydig. Eyn skrivt ''stån'' un ''gån'' un nich ''ståån'' or ''gåån''. 

===Konsonanten an't silvenende===
Vöör  dit principe neamt wy boavento afstand vun de düütske maneer konsonantenteykens an't silvenende dubbeld to skryven. Dat heyt, eyn skrivt ''kan'', ''nat'' un ''wil'' un nich ''kann'', ''natt'' un ''will'' as nå SASS.

==Verdere eygenskappen==

===Passelikmaken vun leynwöörde un vrömdwöörde===
Leynwöörde, dey eyn nich meyr as vrömd ruutkent, wardt skreaven as nå de uutspråke. By vrömdwöörde blivt eyn neyger by de skryvwyse vun de geaverspråke, so disse med latynske letteren skreaven wardt. Lykers past wy ouk de vrömdwöörde up de neddersassiske språke to, wat de achternåkoamen aspekten angayt:
* Principe vun de oapen un sloaten silven: Langvokalen in sloaten silve skrivt eyn ouk in vrömdwöörde med twey letteren, as vöörbild ''kanaal'', ''systeem'' un ''kultuur''. 
* ''c'' wardt ''k'' by de uutspråke /k/ un blivt ''c'' by de uutspråke /ts~s/, eksempelwyse ''konferens(y)'' un ''kakao'', man ''citrone'' un ''centrum''.  
* ''cc'' wardt ''ks'' by de uutspråke /ks/ (''aksent'', ''aksepteren'') un ''kk'' by de uutspråke /k/ (''akkumuleren'', ''akkoord'').
* ''qu'' wardt by de uutspråke /kv/ döör ''kw'' replaceerd, as byspil ''kwaliteyt'' un ''frekwens(y)''.
* by de uutspråke /k/ wardt ''qu'' algemeyn ''k'', as in ''karantäne'', ''ketsjua'' or ''kinoa''. By eygennames un lykhaftigs kan de skryvwyse med ''qu'' bewaard blyven, as vöörbild ''Quebec''. 
* ''th'' un ''ph'' wardt uployst nå ''t'' un ''f'', sodennig skrivt eyn ''teory'', ''tema'', ''telefoon'' un ''foto''.
* ''x'' wardt ''ks'', as in ''eksempel'' un ''syntaks''.

===Groutskryven vun substantiven===
Groutskreaven wardt alleyn de satsanvang un names vun personen un landen. Andere substantiven wardt nich groutskreaven un ouk adjektiven nich - ouk to landen tohoyren adjektiven nich. 

===Interpunktioon===
* De bruuk vun kommas richt sik nå de syntaks. 'n Komma wardt set twüsken deylsätse, eksempelwyse [hoyvdsats, hoyvdsats] or [hoyvdsats, bysats]. Is 'n deylsats bannig kört (~twey wöörde), kan eyn dat komma weglåten. Uutsunderen: by de konjunktionen ''un''/''en'' un ''or''/''oder''/''of'' wardt keyn komma set.
* Citeerteykens ståt vören un achteren boaven. Mögelik sint: "...", “...” un ”...”.

[[Kategorie:Noordneddersassisk artikel]]
[[Kategorie:Nedersaksiese spellingsrichliene]]
