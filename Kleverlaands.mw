[[Bestaand:Nederlands-kleverlands.png|thumb|Taelgebied van t Kleverlaands]]
[[Bestaand:Meuse-Rhenish-nl.png|thumb|t Kleverlaands in relaosie tot naoburige dialekten]]
t '''Kleverlaands''' is n verzaemelnaeme<ref> Jan Goossens, (1968) ''Wat zijn Nederlandse dialecten?'' Grunningen: Wolters-Noordhoff</ref><ref>Charlotte Giesbers, ''Dialecten op de grens van twee talen: een dialectologisch en sociolinguïstisch onderzoek in het Kleverlands dialectgebied'', Proefskrift Radboud Universiteit Nijmegen, 26 juni 2008 [http://repository.ubn.ru.nl/bitstream/2066/67849/1/67849.pdf PDF daelelaeden]</ref> veur de [[Nederfrankies]]e dialekten die in Nederlaand spreuken worden in Zuud-[[Gelderlaand]], Nederlaands [[Noord-Limburg]], t [[Laand van Cuijk]] in [[Noord-Braobaant]] en in [[Duutslaand]] in t [[Laand van Kleef]]. 

De Duutse term ''Kleverländisch'' is oorspronkelik de term veur t dialekt van t Laand van Kleef, mar is deur de dialektoloog [[Jan Goossens]] veur de hiele greensoverskriedende regio overneumen. t Kleverlaands vormt n groep dialekten die t meerst overienkomen mit t [[Braobaants]] en t [[Zuud-Gelders]], en in mindere maote ok mit t [[Limburgs]], al bin de Limburgse invloeden op t Kleverlaands slim klein. Allienig de meerst zudelike dialekten van t Kleverlaands rond de stad [[Venlo]], dat wil zeggen de dialekten in t zonuumde [[mich-kertier]], hebben meer gemien mit t Limburgs. Disse dialekten worden weliswaor bi'j t Kleverlaands indield, mar hebben n starke invloed ondergaon van t zudeliker spreuken [[Oost-Limburgs]].

Van de [[17e eeuw|17e]] tot veer in de [[19e ieuw]] wordde t [[Nederlaands]] in dit gebied as ambtstael bruukt, en tot an de [[Twiede Wereldoorlog]] wordde t Nederlaands zelfs nog in inkelde karken as [[karktael]] bruukt. [[Adolf Hitler]] verbeud vanof 1936 t Nederlaands te bruken.

==Geografiese ofbaokening==
[[Bestaand:Zuidgelders jodaan.png|thumb|Zuud-Gelders neffens [[Jo Daan]] (raoze) vergeleken mit t Kleverlaands neffens [[Jan Goossens]] (blauw)]]
[[Bestaand:Kleverlands Oostbergisch.png|thumb|Topografiese verspreiding van t Kleverlaands (blauw) en Oost-Bargies (gruun) neffens de definisies van Georg Cornelissen en Jan Goossens. De witte vlekke binnen t Kleverlaands is t taeleilaand van Pfalzdorf en omkrieten.]]

t Kleverlaands wordt tot de dialekten van de [[Zudelik-sentraole groep]] rekend, waortoe ok t [[Braobaants]] beheurt. De ofgreenzing tot t Braobaants is deur verskillende auteurs op verskillende manieren benaoderd. Zo rekent [[Jo Daan]] t [[Noord-Limburgs]]e Kleverlaands tot t Braobaants en t Gelderse Kleverlaands tot t [[Zuud-Gelders]], terwiel [[Jan te Winkel]]<ref>[http://www.kennislink.nl/upload/148782_276_1142862637042-winkel.jpg Dr. J. te Winkel, 1898, Geskiedenis der Nederlandse taal, Uitg. Blom en Olivierse, Koelenburg]</ref> [[Jac. van Ginneken|Jacques van Ginneken]]<ref>[http://www.mijnwoordenboek.nl/img/dialectenkaart.jpg Jacques van Ginneken, Overzichtskaart der Nederlandse Dialecten, Malmberg 1917]</ref> en [[Jan Goossens]]<ref>[http://www.kennislink.nl/upload/148724_276_1142859776935-mapgoos.jpg Indelingskaorte uut: Jan Goossens (1970), 'Niederländische Mundarten – vom Deutschen aus gesehen', ''Niederdeutsches Wort'' 10, 61-80]</ref> de greens trekken bi'j de [[vertwieklaanking|''ijs/ies''-isoglosse]]. Tieleweerds, Nederbetuws en Laand van Maos en Waols worden zo bi'j t Braobaants indield.

Naor t noorden is der n overgang tot t [[Utrechts-Alblasserweerds|Utrechts]] en t [[Veluws]]. De greens wordt definieerd deur de ''gij/jij''-isoglosse, die tegenwoordig saemenvaalt mit de [[Rien]]. In t oosten vormen de [[Liemers|Liemers dialekten]] n ongewoon brede overgangszaone tussen t [[Nederfrankies]] en t [[Nedersaksies]], waor ter heugte van de [[Olde Iessel|Oolde Iessel]] de [[ienhieds-meervooldsliende]] de dialektgreens vormt.

In t zuudoosten gaot t eigenlike [[Kleefs]] langes de Nederrien over in t [[Wezel]]se dialekt en vervolgens in de dialekten van t westelike (Rienlaandse) [[Ruhrgebied]]([[Mülheim an der Ruhr|Mülheim]] an de [[Ruhr]] (''Mölmsch''), [[Duusburg]], [[Oberhausen]], [[Essen (Noord-Rienlaand-Westfaolen)|Essen]]-Werden).

De [[vertwieklaanking]]sliende (''ij/ie''-isoglosse, ''mijn/mien''-linie) skeidt t Kleverlaands in t westen van t Braobaants, mar ok de [[Diest-Ni'jmegenlinie]] (''ou/al''-isoglosse of ''houden/halten'') wordt daorveur bruukt.<ref>
Arend Mihm 1992: 'Sprache und Geschichte am unteren Niederrhein', in: Jahrbuch des Vereins für niederdeutsche Sprachforschung, 88-122. Isoglossenkaorte in: Irmgard Hantsche 2004: Atlas zur Geschichte des Niederrheins (= Schriftenreihe der Niederrhein-Akademie 4). Bottrop/Essen: Peter Pomp. ISBN 3-89355-200-6</ref>

De zudelike skeidsliende tussen t Kleverlaands en de Limburgse dialekten wordt vormd deur de [[Uerdinger linie]]. Mar bi'jgelieks t dialekt van [[Krefeld]] het alweer alderhaande [[Ripuaries]]e eigenskoppen, zo as ''esch'' in plak van ''ik'', ''j-'' an t begin van n woord in plak van /g/ (''jedöns'' "Gedöns"), [[velarisaosie]] van [[taandklaank]]en (''onger'' "unter"), en de typiese betekenisonderskeidende [[betoningsliende|betoning]] die zowel de Limburgse as de Ripuariese dialekten kenmarkt.

t [[Mich-kertier]] of Zuud-Gelders Limburgs in de omkrieten van Venlo wordt ok wel as n aparte dialektgroep zien. <ref>R. Belemans, J. Kruijsen, J. Van Keymeulen. 1998, Gebiedsindeling van de zuidelijk-Nederlandse dialecten, Taal en Tongval jg 50</ref>

== Veurbielden ==

* „Ek heb noch efkes afgewaachd, ob dat, wach’e min seggen wold.“
** „Ich habe noch kurz abgewartet, was Du mir sagen wolltest.“
** (Stl.) „Ik heb nog even ofwaacht wa'j mien zeggen wollen.“
* „En den Wenter stüwe di drööge Bläär dörr de locht eröm“ ([[Georg Wenker]] Satz 1)
** „Im Winter fliegen die trockenen Blätter in der Luft herum.“
** (Stl.) „In de winter wi'jen de dreuge blaederen rond in de locht.“
* „Et sall soon üttschaije te shnejje, dann werd et wäär wer bäter.“ (Wenker Satz 2)
** „Es hört gleich auf zu schneien, dann wird das Wetter wieder besser.“
** (Stl.) „t Zal zo ophoolden mit sni'jen, dan wordt t weer weer beter.“
* „Hej es vörr vier of säss wääke gestörwe.“ (Wenker Satz 5)
** „Er ist vor vier oder sechs Wochen gestorben.“
** (Stl.) „Hi'j is vier of zes weken leden sturven“
* „Het füür was te hätt, die kuuke sinn ja an de onderkant heel schwaort angeschröt.“ (Wenker Satz 6)
** „Das Feuer war zu heiß, die Kuchen sind ja unten ganz schwarz gebrannt.“
** (Stl.) „t Vuur was te hiete, de koeken bin an de onderkaante hielendal zwart anbraand.“
* „Hej dütt die eikes ömmer sonder salt än pääper ääte.“ (Wenker Satz 7)
** „Er isst die Eier immer ohne Salz und Pfeffer.“
** (Stl.) „Hi'j eet de eichies altied zonder zoolt en peper./ Hi'j doet de eichies altied zonder zoolt en peper eten.“

De Duusburger Johanniter [[Johann Wassenberch]] het in de 15e en 16e ieuw riegelmaotig antekenings over plaetselike en wereldwiede gebeurtenissen maekt, die ons inzicht geft in hoe ze in die tied in t Kleverlaandse gebiedsdiel praotte: 

: ''<nowiki />'s doenredachs dair nae woerden die twe gericht ende op raeder gesatt. Eyn gemeyn sproeke: 'Dair nae werck, dair nae loen.' Die ander vyf ontleipen ende entquamen dat doch nyet goit en was.''
: (oe = u, ai = aa, ae = aa)
: Dld.„Am Donnerstag danach wurden die zwei gerichtet und auf Räder gesetzt. Ein bekannter Spruch: 'So wie das Werk, so der Lohn.' Die anderen fünf flohen und entkamen, was nicht gut war.“
: Stl.„De volgende donderdag wordden de twie veroordield en op raeder zet. n Bekend gezegde: 'Zo as t wark, zo is t loon.' De aandere vief ontleupen [t] en ontkwammen, wat toch niet goed was.“

==Variaanten binnen t Kleverlaands==
In Duutslaand vormt t Kleverlaands t noordelikste diel van t [[Nederfrankies]]e taelgebied. t Bestaot uut de dialekten van [[Kleef]], [[Goch]], [[Kevelaer]], [[Straelen]], [[Meurs]], [[Vluyn]] en [[Rienbarg]] (''Rheinberg''). Onderling verskillen de nuumde dialekten. Disse verskillen liggen veural in de veraandering van de oolde West-Germaanse lange klinkers en twieklaanken /i:/, /u:/, /au/ en /ai/

''Regionaole verskillen tussen de Kleverlaandse dialekten''

{| class="wikitable"
|- bgcolor='#COFOFO'
!Hoogduuts
!Stellingwarfs
!Kleefs
!Gochs
!Rienbargs
!Straelens
!Vluyns
!Limburgs
|-
|Zeit||tied||tiit||tit||tit||tiit||tiit||tied
|-
|Haus||huus||huus||hüs||hüs||huus||huus||hoes
|-
|Kraut||kruud||kruut||krüt||krüt||kruut||kruut||kroed
|-
|Baum||boom||boom||boom||boom||buem||boum||boum
|-
|Bein||bien||been||been||been||bien||bein||bein
|}

De omkrieten van Venlo kenmarkt him deur de vorm ''mich'' van "mij", dit gebied wordt dan ok t ''mich-kertier'' nuumd en wordt ok as n apart dialekt zien (Zuud-Gelders Limburgs).

==De laeste ontwikkelings==
Zowel [[Charlotte Giesbers|Giesbers]] as [[Georg Cornelissen|Cornelissen]] zaggen dat de rieksgreens almar meer n taelgreens worden is: waor vroeger nog huweliken over de greens sleuten wordden, is dat tegenwoordig niet meer t geval. Benaemen in Duutslaand is t Kleverlaands stark an t vergriezen.<ref>Georg Cornelissen, ''Meine Oma spricht noch Platt'', Greven Verlag, 2008, ISBN 9783774304178
</ref>, de jeugd praot n [[Middelfrankies|Rienlaands]] [[regiolekt]].

== t 'Gat' van Pfalzdorf ==
Ten zuden van Kleef he'j n taeleilaand in t Kleverlaandse taelgebied. t Is op de kaorte mit n witte vlekke angeven. Dit is de omkrieten van [[Pfalzdorf]], legen tussen de plakken [[Goch]], [[Kalkar]] en Kleef. Pfalzdorf wordde in de 18e ieuw sticht deur n groep protestaanten uut [[Bad Kreuznach]] en [[Simmern/Hunsrück|Simmern]] in de [[Keurpalts]], die via Nederlaand naor Amerika wol reizen. Bi'j [[Skinkenskaans]] wordde ze liekewel de deurtocht deur Nederlaand weigerd en zo bin ze in t laand van Kleef blieven steken. Van de stad [[Goch]] kregen ze in 1741 n stokkien [[heed (vegetasie)|heide]] toewezen waor ze bin gaon wonen. Omdat t n protestaants dörp in n katholieke streek was, het de groep heur eigen [[Paltsies]]e dialekt haandhaeven kund. Dit dialekt, n mingeling van [[Rienfrankies]] en [[Moezelfrankies]], wordt liekewel deur de jongere generaosie van now nog krapan spreuken.

== Zie ok ==
* [[Zuud-Gelders]]

==Referensies==
<references/>

==Uutgaonde verwiezings==
*[http://minderheidstalen.wordpress.com/de-neder-rijn-en-zuid-sleeswijk-twee-grensregios-en-hun-verhouding-tot-hun-buren-en-minderheden-in-het-engels/ De Nederrien en Zuud-Sleeswiek: Twie greensregio’s en heur verhoolding tot heur buren en minderheden] (Engels)
*[http://www.plattsatt.de/ Plattsatt - Mundart in Kleve und anderswo...] (Duuts)

{{SNLV}}
{{Dialekt|stl||Algemiene Nedersaksiese Skriefwieze}}

[[Kategorie:Nederlaanse streektael en dialekt]]
[[Kategorie:Duutse streektael en dialekt]]
