[[Ofbeelding: Nederlands Hervormde Kerk Enter.jpg|thumb|right|200px|Hervörmde Koarke in Eanter oet 1709]]
[[Ofbeelding: Rooms Katholieke Kerk Enter.jpg|thumb|right|200px|Roomske Koarke in Eanter]]

'''Eanter''' ([[Nederlaands|Hollaands]]:''Enter'') is n döarpken in [[Tweante]] en vaalt oonder de gemeente [[Wierdn]]. Iej köant t veendn tusken Wierdn, [[Riesn]], [[Goor]] en [[Boornerbrook|Boarnebrook]]. Eanter hef um en noabiej de 7500 inwonners.

==Geschiedenis==
t Doarp Eanter is ontstoan op ne [[stuwwal]] den't zik vörmen gedoernde de leste [[iestied]], dee't opheuld zo'n 10.000 joar terugge. t [[Gletsjer]]ies sköaf nen heuwel op van 3km laank en ongevear 1km breed. Op de meeste plaatsen keump he n antal meter boawn t ummelaand oet. t Heugste peunt met ongevear 8 meter is n ''Hambaarg''. Den har in t begin echt de vörm van nen lignden ham. t Is nit dudelik of hier ook echt n naam vandan keump. t Oolde Eanterse woard vuur ham was ''skeenkn'', dus woarskienlik is t nit.

===Eandnheuwel===
In ne oolde akte van [[2 februwaori|2 februwoari]] [[1134]] wörd ne scheanking eneumd an de [[kannuniken]] van de walburgskoarke in [[Zutfen]]. Hierbie was ne getuge [[Arnoldo de Ennethere]], den't lid was van dit [[klooster]]. Det is n eerstn en euldsten naam van Eanter. ''Ennet'' zol van t [[Oergermaans]] ''anud'' (eande) komn en ''here'' zol komn van t Oergermaanse ''haru'', wat ''hoar'' beteeknt (zaanderigen heuwel in [[morre]]laandn). Det ''hoar'' is ook in umlignde plaatsen nog wier te veendn, zo as in [[Kloosterhaar]], [[Broenehaar]] en [[Westerhaar]]. De eerste bewonners van Eanter hadn t dus ''Eandnhaar'' eneumd.

===Ooldheaidkeundige veundste===
In [[1935]] raakn ene menear Geels tiedns t greawn noar kienhoolt in t Eantervenne ne grote zwoarfkeie. Doareunter leadn dree grote barnsteen kraln, twee [[broons|broonzen]] steafkes, nen reenk van broons en ne spatelvörmige noale. t Leste deenk, ne "spatenkopfnadel" wörd eskatt op de [[6e eeuw]] v. Kr. en is t ennigste oet [[Oaweriessel]]. In [[1936]] veundn ze bie ofgreawings van n eslaand n [[urn]]enveeld met tachtig urnen van roond de [[8e eeuw]] of [[9e eeuw]] n. Kr. In [[1954]] wör dr nen trechtervörmigen urn eveundn met doarin, nöast de verbraande beender, n plukn hoar en twee broonzene börstspeeldn. 

===De eerste vaste inwonners===
In de tied van de [[jager-verzameloar|jager-verzamelders]] wör t aal lastiger um roond te komn duurdet de bevolking gröaidn, wat groepn n vast territorium nömn en dr meender weelde deers warn. Heanig an kömn de leu te wonn an de oosterkaante van n ''Hambaarg''. Duur doezenden joarn van bemesting wör de groond op eheugd en leup zodöanig geleaidelik of noar de [[Regge]]. Heanig an gungn de leu oawer op laandbouw.

===Oawersticht===
In [[1188]] wör Eanter eneumd as oonderdeel van de [[parochie]] [[Riessen]] op n vrachtbreef van n Groaf van Dale. Eanter heurdn bie t [[Oawersticht]], woer't n [[bisskop]] beaide geestelik en wearldlik hearsen dee. n Bisskop wör in Tweante verteegnwoardigd duur nen [[groaf]] en later duur nen [[drost]]. t [[Drostambt]] Tweante was oonderverdeeld in [[richterambt]]e. Eanter heurdn bie t richterambt [[Kedingen]], net as de markn [[Wierdn]] ([[Hoge Heksel]], [[Notter]]-[[Sunnoa]], [[Rektum]], t [[Iepeloo]], [[Riesn]], [[Ealsn]], [[Moarkel]], [[Stokkum]] en [[Hearike]]. Duur de [[zoomp]]nvoart wör Eanter de grötste wonstea van Kedingn.

==Volk==
===Godsdiens===
Dr wonnt in Eanter nen hoop [[Rooms-Katholieke Karke|rooms-katteliekn]]. Dèt is opvallnd, want 
oawer t algemeen zeent dr in t westn van Tweante mear [[protestantisme|protestaantn]]. In Eanter is t dus aans umme. Dr zeent zowat gin aandere geleuwe, umdèt Eanter weainig [[allochtoon]]n hef.

===Tradisies===
Eanterse femilies hebt, net in as aandere döarpe en steedn in Tweante, vaake nen biejnaamn, of [[Tweantse skeeldnaamns|''skeeldnaamn'']]. t Appatte hieran is dèt ze, net as in Riesn, meestieds niks te maakn hebt met t (boern)oarf woer ze of komt, mear terruge zeent te veendn in kenmoarkn van één persoon oet dee femilie. Vuurbeeldn zeent ''Boone'' (Roetgerink), ''Pöppen'' (Mekenkamp) en ''Klokngraads''(Vlierman).
Ne aandere tradisie zeent de ''Eanterse Daage''. Dit volksfees wördt eens in de veer joar eheuldn, woerbiej t hele doarp versierd is in ampatte stieln pèr wieke of stroate.

===Oard en Sproake===
[[Gerard Vaanholt]] skrif in zin beukn ''Zaand'' oawer Eanter. Doarin keump nen kearl van Hollaand regelmoatig in Eanter, en krig, duurdet'e Hollaands köjert, stöadig te heurn: 'Iéj komt neet oet Eanter'. Noa at'e met völle möaite n antal zinnkes in t Tweants hef eleard en dit greuts löt heurn bie ne volgende vergaderige in Eanter, krig'e te heurn: 'Iéj komt neet oet Eanter'. Doaroet blik geslötnheaid van de Eantersen teegnoawer vrömden. Den kearl oet t verhaal kan dan wal wat Eanters, mear hee keump dr nog aait neet vandan.<br>
Dit kiekn op vrömden keump ook noar vuurtn in n leedken van de vuurmoalige feestgroep [[Trio MaJaFra]], dee at zingt: "''Oh wat kiek iej op de ceante, iej komt zeker neet oet Eanter.''"

Eantersen stoat bekeand um öare stoarke eegne wil, of, eegnwiezigheaid.  In heel Tweante wordt Eantersen ''verdreeidn'' en ''dwarsliggers'' eneumd en doar zeent ze vake ook greuts op.In öar nommer "Joa det is Mien Eanter" zingt [[Neet Zuuver]] "''Vie zeent en bliewt, gelukkig mear, verdreaide Eanternaren''". Mear an de aandere kaante stoat ze bekeand um öare gezelligheaid en öare mooie feestn, zo as ''de Eanterse Daage''. 

Dr is in Eanter ne stoarke skeaid tusken Katteliek en Protestaants. Dr zeent nog twee muziekvereniges, ne roomske (St. Caecilia) en ne protestaantse (Irene). 

Eantersen köant onmeundig hard woarkn. Ook de beleawing van Eanter as t Kloompndoarp van de Wearld is nog aait stoark. Op verskeaidene "offisjele" gebuurtenisse komt de kearls nog strak in pak, mear wal op de kloompe. Bie de [[karnaval]]sverenige ''De Boorköttels'' is dit zelfs verplicht.

Eantersen kuiert [[Eanters]]. t Stekt zó of de'j det nit aans köant zegn. Van alle Tweantse variaantn lik t nog t meest op t [[Riesns]], mear n heel stuk skoarper. Eantersen meant det t Eanters de beste sproake is, en det zal iederene heurn. Leu dee at ofwieknd kuiert, kriegnt meesttieds geliek te heurn wo at ze t op zien Eanters oet mutn sprekn. Vuural Riesnders mutn t vake liedn wat sproake en gebroekn angeet, mear det heurt bie de Eanterse humor. Eantersen doot gearne stokkern, töt t akelige too. Vuur ene den at det nit weet, of doar nit teegn kan, kan n bezeuk an Eanter zoer ofloopn. Leu dee at vakerder in Eanter komt keant dit wal, en lachet liek zo hard met. 

n Duudelik verskil met Riesns is bievuurbeeld t woord ''woark''. Eantersen maakt doar n laank ''waark'' van. Wöarde met lange kleenkers wordt met völle oethaaln oet esprökn.<br />
In Riesn is nen Eantersen "verdreeid" en in Eanter is nen Eantersen "verdreaid". 
n Bekeandn [[Tweants|Tweantsn]] ''-oo'' en ''-ee'' wordt zowat as ''-oe'' en ''-ie'' oetesprökn en an t eande veraanderd in nen [[Tweeklank|tweeklaank]] en verdreejd noar ne [ə]. De woarkwöarde ''loopn'' en ''geewn'' wordt dus oet esprökn as ''loeëpn'' en ''gieëwn'', wat duudn kan op [[Westfaals]]e invlood (oet [[Duutslaand]]).

Wat ook opvalnd is, is dèt n vrouwnnaamn ''Leida'' wördt oet esprökn as ''leare'' en dèt ''beaide'' veraandert in ''beale''.
Aandere Eanterse kenmoarkn zeent good wier te geewn in dit oold-Eanterse riemke:

:Leare, gung noar de weare,
:Um te mellekn de kau
:"Gatdeare", zea Leare,
:"De titte zit tau!"

Verder steet t Eanters bekeand um de dubbele bevestige of oontkennige:
*''Ik har dr niks gen wille mear an, en dat ha'k neet!''
*''Ik wol wal gearne met, en dat wo'k wal (gearne).''

Det wördt in aandere döarpe en steedn ook wal edoan, mear nit zo slim as in Eanter.

====Eanters Teln====
{| class="prettytable" rules="all" cellpadding="2" width="25%" style="border: 1px solid #999"
! style="background-color:#abcdef" | In t Nederlaands
! style="background-color:#abcdef" | In t Eanters
|-
|Een
|Eene
|-
|Twee
|Tweie
|-
|Drie
|Dreie
|-
|Vier
|Veere
|-
|Vijf
|Vieve/Viewe
|-
|Zes
|Zesse
|-
|Zeven
|Zuuwne
|-
|Acht
|Achte
|-
|Negen
|Niegne
|-
|Tien
|Tiene
|}

As gein wördt Eanters teln mangs aneduudt met ''Eene, beale, boele, völle, haande vol''.

Eantersen neumt Riesn um te jenn vake ''de grote wearldstad''. 

===Ummegaank met Riessen===
Van verskil keump verskel. Dr zeent verhaaln bekeand det Eantersen en Riessenders vrooger regelmoatig met mekoar op de voest gungn, mear feailik magnt ze mekoar vandaag an n dag hemelik wal: Völle Riessenders wont in Eanter, en aansumme liek zo. En dr zeent ook völle Riessenders trouwd met Eantersen.

Met de gemeentelike herindeling warn völle Eantersen en Riesnders neet bliej. De Eantersen woln leewer met Riesn in plaatse van Wierdn, en Riesn had leewer Eanter as [[Hooltn]]. In november 2008 leut n Eanters roadslid zik in de Wierdnse gemeenteroad oontvaln det Eanter better bie de gemeente [[Riesn-Hooltn]] zol pasn. Ook vanoet Riesn wörd hier positief op reageert. De Wierdnsen zeent dr neet zo blie met.

==Mooi um te weetn==
*In Riesn neumdn ze de Eantersen vrooger mangs ''Dee van oonder de moarnzunne''.
*In Eanter steet n grötstn [[kloomp]] van de wearld, oet één stuk, den at doarmet in t Guinness Book of Records steet.

==Bekeande leu oet Eanter==
*[[Tom Stamsnijder]] - wielrenner
*[[Eric Braamhaar]] - Skeidsrechter in de [[Earedivisie]] ([[Vootbal]]), geboorn in [[Riesn]]

==Kiekt ook==
*[[Eanters]]

==Oetgoande verbeendiges==
*[http://www.entersnieuws.nl Eanters Niejs (in t Hollaands)]
*[http://www.henkpluimers.nl Webstea met völle foto's van Eanter]

{{Dia|Disse bladziede is eskreeuwn in t [[Riesns]]}}

{{Mal:Wierdn}}

[[Kattegerie:Tweants_artikel]]
[[Kattegerie:Plaatse in Oaveriessel]]

[[de:Enter (Overijssel)]]
[[en:Enter, Netherlands]]
[[fr:Enter (Overijssel)]]
[[nl:Enter (Overijssel)]]
