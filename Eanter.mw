'''Eanter''' ([[Nederlaands|Hollaands]]:''Enter'') is n döarpken in [[Tweante]] en vaalt oonder de gemeente [[Wierdn]]. Iej köant t veendn tusken Wierdn, [[Riesn]], [[Goor]] en [[Boornerbrook|Boarnebrook]] en hef um en noabiej de 7500 inwonners.

==Geschiedenis==
Eanter köm in [[1200]] al in de beuke vuur. Dr wördn toew völle [[gaans|gaanzn]] edreewn en [[Kloomp|Kloompn]] maakt. Wieter was Eanter in n [[18en]] en [[19en]] eeuw drok met [[Zoompn]] bouwn. Völle van t oole Eanter is of ebrökn um ruumte te maakn vuur niejbouw.

==Volk==
===Godsdiens===
Dr wonnt in Eanter nen hoop [[Rooms-Katteliek|Rooms-katteliekn]]. Dèt is opvallnd, want 
oawer t algemeen zeent dr in t westn van Tweante mear [[Protestantisme|Protestaantn]]. In Eanter is t dus aans umme. Dr zeent zowat gin aandere geleuwe, umdèt Eanter weainig [[allochtoon|allochtoonn]] hef.

===tradisies===
Eanterse femilies hebt, net in as aandere döarpe en steedn in Tweante, vaake nen biejnaamn, of [[Tweantse skeeldnaamns|''skeeldnaamn'']]. t Appatte hieran is dèt ze, net as in Riesn, meestieds niks te maakn hebt met t (boern)oarf woer ze of komt, mear terruge zeent te veendn in kenmoarkn van één persoon oet dee femilie. Vuurbeeldn zeent ''Boone'' (Roetgerink), ''Pöppen'' (Mekenkamp), ''Klokngraads''(Vlierman) en ''Woolters'' (Ter Denge).

===Oard en Sproake===
Eantersen stoat bekeand um öare stoarke eegne wil, of, eegnwiezigheaid. In heel Tweante wordt Eantersen ''Verdreeidn'' en ''Dwarsliggers'' eneumd en doar zeent ze vake ook greuts op. Mear an de aandere kaante stoat ze bekeand um öare gezelligheaid en öare mooie feestn, zo as ''de Eanterse Daage''. Eantersen köant onmeundig hard woarkn.

Eantersen köjert Eanters. t Stekt zó of da-j dèt nit aans köant zegn. Van alle Tweantse variaantn lik t nog t meest op t [[Riesns]], mear n heel stuk skoarper. n Duudelik verskil met Riesns is bievuurbeeld t woord ''woark''. Eantersen maakt doar n laank ''waark'' van. Wöarde met lange kleenkers wordt met völle oethaaln oet esprökn.<br>
In Riesn is nen Eantersen "verdreeid" en in Eanter is nen Eantersen "verdreaid". 
n Bekeandn [[Tweants|Tweantsn]] ''-oo'' en ''-ee'' wordt zowat as ''-oe'' en ''-ie'' oetesprökn en an t eande veraanderd in nen [[Tweeklank|tweeklaank]] en verdreejd noar n [ə]. De woarkwöarde Loopn en Geewn wordt dus oet esprökn as ['luəp m] en ['giəwn].

Wat ook opvalnd is, is dèt n vrouwnnaamn ''Leida'' wördt oet esprökn as ''leare'' en dèt ''beaide'' veraandert in ''beale''.
Aandere Eanterse kenmoarkn zeent good wier te geewn in dit oold-Eanterse riemke:

:Leare, gung noar de weare,
:Um te melkn de kau
:"Gatdeare", zea Leare,
:"De titte zit tau!"

Verder steet t Eanters bekeand um de dubbele bevestige of oontkennige:
*''Ik har dr niks gen wille mear an, en dat ha-k neet!''
*''Ik wol wal gearne met, en dat wo-k wal (gearne).''

Dèt wördt in aandere döarpe en steedn ook wal edoan, mear nit zo slim as in Eanter.

====Eanters Teln====
{| class="prettytable" rules="all" cellpadding="2" width="25%" style="border: 1px solid #999"
! style="background-color:#abcdef" | In t Nederlaands
! style="background-color:#abcdef" | In t Eanters
|-
|Een
|Eene
|-
|Twee
|Tweie
|-
|Drie
|Dreie
|-
|Vier
|Veere
|-
|Vijf
|Vieve/Viewe
|-
|Zes
|Zesse
|-
|Zeven
|Zuuwne
|-
|Acht
|Achte
|-
|Negen
|Niegne
|-
|Tien
|Tiene
|}

As gein wördt Eanters teln mangs aneduudt met ''Eene, beale, boele, völle''.

Van verskil keump verskel: dr zeent verhaaln bekeand dèt Eantersen en Riessenders vrooger regelmoatig met mekoar op n voes gungn, mear feailik magnt ze mekoar vandaag an n dag wal: Völle Riessenders wonnt in Eanter, en aansumme liek zo. En dr zeent ook völle Riessenders trouwd met Eantersen.
Met de gemeentelike herindeling warn völle Eantersen en Riesnders nit bliej. De Eantersen wolln leewer met Riesn in plaatse van Wierdn, en Riesn had leewer Eanter as [[Hooltn]].

{{Dia|Disse bladziede is eskreeuwn in t [[Riesns]]}}

[[Kattegerie:Tweants_artikel]]
[[Kattegerie:Oaveriessel]]

[[de:Enter (Overijssel)]]
[[nl:Enter (Overijssel)]]
