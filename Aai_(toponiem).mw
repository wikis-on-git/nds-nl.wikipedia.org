'''Aai''' of '''eei''' is t [[Oldgrunnegs|Oldgrunnegs-Oostfraise]] woord veur ''[[eilaand|aailaand]]'' en is ôfkomsteg oet t [[Oldfrais]] (''ey'' of ''ei''). In de run van de joaren is t woord ''-laand'' der aanvast plakt (aailaand/eiland). n Noam woar of dit nog ien trug komt is t [[Oostfraislaand|Oostfraise]] aailaand ''[[Norderney|Norden'''ey''']]'' (aailaand van [[Norden]]; in t Grunnegs-Oostfrais ook wel ''Norderoog'' of ''Norderneei''/''Nordernaai''). Ook de oetgong '''-oog''', in bieveurbeeld ''Röttemeroog'' (aailaand van [[Röttem (Emsmond)|Röttem]]), ''Skiermunnekoog'' (skier = donkergries, ''aailaand van de grieze munneks'') en ''Wangeroog'' (aailaand van Wangerlaand) is ôflaaiden van t woord ''aai'' of ''ey'' (denk bieveurbeeld ook aan t [[Engelse]] woord veur ''oog'', ''eye''). In aander toalen broekt man dit ook. n Veurbeeld hiervan is t Deense woord '''ø''' in bieveurbeeld ''Rømø'' (Reumeroog) en ''Færøerne'' (Fær = schoap; ørne = aailanden; [[Oldnoors]]: ''Fær'''ey'''jar''). Denk bieveurbeeld ook aan de [[Knoalaailanden]] [[Jersey|Jers'''ey''']] en [[Guernsey|Guerns'''ey''']].

De aigenliekse betaikenen is middelkerwies "''woater(gebied)''". t Woord ''ai'' (of ''ae'') is der aan verwaant en betaikent "woaterweeg". Denk bieveurbeeld aan de ''Roeten Ai'' (Westerwôlds: ''Ruten Ao'', [[Nederlaands]]: ''Ruiten Aa''), de ''[[Slochter Ai]]'' (Nederlaands: ''Slochter Ae'') en de ''[[Selter Ai]]'' (Selterfrais: ''Seelter Äi'', Hoogduuts: ''Sater Ems''). t Fenomeen ''ae'' komt ook in [[Westfraislaand]] veur, woar de toal ook op t Fraise substroat ligt. t Woord ''aa'' (''Ruiten Aa'', ''Drentse Aa'', enzowieder) wordt in hail Nederlaand broekt en wordt in t Grunnegs sumtieds letterlieks vertoald mit ''oa'' in stee van t korrekte ''ai''. 

Nevven t woord ''aai'' en ''aailaand'' wör ook t woord ''insel'' broekt, deur invlouden vanoet t zuden. Dit woord wordt tegenswoordeg nog aal broekt in t [[Duuts]] en in [[Engels]]e woorden as ''Peninsula'' (haalfaailaand). Oorspronkelk is t Latains woord (''insula''), woardeur ook de Romoanse woorden ''isla'' (Spoans), ''isola'' (Italjoans), ''illa'' (Kateloans) en ''île'' (Frans) der verwaant aan binnen.

[[Kategorie:Grunnegs artikel]]
[[Kategorie:Grunnegs]]
[[Kategorie:Eilaand]]
[[Kategorie:Etymologie]]
