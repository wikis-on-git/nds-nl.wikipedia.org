'''John N. Gray''' (17 april 1948, South Shields, County Durham, Engelaând) is 'n bekende Britse politiek [[filosofie|filesoof]] en auteur. Hi'j is war heugleraar Europees Deanken an de London School of Economics.

== Wark ==
Gray schref vake in ''The Guardian'' ('n kraante), ''New Statesman'', en ''The Times Literary Supplement'' en hef 'n antal invloedrieke boekn eschree-m over poletieke theorie, iene daorvan is ''Straw Dogs: Thoughts on Humans and Other Animals'' (2003), hier döt he 'n aanval op 't humanisme, wat he zöt as 'n weerldbekiek dat op rilligieuze ideologieën fundeerd is. A-j 't Gray vraogt is de wille, en daormet de moraal, 'n illusie en hi'j zöt de meansheid]] as 'n roofzuchtige soort die aandere lee-msvörms uutreuit en zien netuurlike umgewing ofbrek. Körte tied terugge har he nog kommentaar op 't utopiese deankn dat sund de Verlichting in de vörme van 't [[veuruutgaanksgeleuf]] deurgiet en in 't [[kristendom]], umdat dissnt kwaamn met de verlössingsgedachte.

Gray war 'n anhanger van ''New Right'' in de jaorn tachtig en daornao van ''New Labour'' in de jaren neengntig. Teenngnsworig zöt Gray 't conventioneeln links/rechts-spectrum van conservatisme en sociaaldemocratie as nutteloos.

Sund de jaorn neengntig is Gray veural bekend deur zien studie naor 't muuilike tussn 't pluralisme en liberalisme van Isaiah Berlin. En deur zien scharpe kretiek op 't neo-liberalisme en de mondiale vri'je markt. Pas eleedne har he nog kommentaar op sommige belangrieke stroomings in 't Westerse deankn zo as 't humanisme en het utopisme en giet he naor, wat 't lek, ekologisme. Um wat an te haaln: hi'j hef zien deankn onder aander zachies van de Gaia-hypothese van James Lovelock, maa is slim pessimistisch over de mooglike veraandering van meanslik gedrag en veurspelt dat de ienntwintigste eewe deur zol gaon in oorloongn deur de toenenmnde schaorste van natuurlike bronnen.
{{Dialekt|sdz}}
