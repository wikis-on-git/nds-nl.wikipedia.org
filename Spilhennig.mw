[[Ofbeelding:Breton-language-spoken-Spilhennig.svg|thumb|'Spilhennig', een logo veur sprekers van 't Bretons]]
'''Spilhennig''' is een logo det bedoeld is veur sprekers van 't [[Bretonsk|Bretons]] um mekare te herkennen. 't Is in 2007 ontwörpen deur [[Ofis Publik ar Brezhoneg|Ofis ar Brezhoneg]] ('t Ketoor van 't Bretons).<ref>[http://www.ofis-bzh.org/fr/actualite/zoom/index.php?actualite_id=101|language=French Ziede van 't Ketoor veur de Bretonse Taal aover Spilhennig]</ref> 't Logo kuj as speldtien dragen; zo kunt Bretonse sprekers van mekare weten det ze det bint, en kunt ze derveur kiezen Bretons mit mekare te te praoten.

==Achtergrond en betiekenis==
't Woord ''spilhennig'', een verkleinvörm van ''spilhenn'', is Bretons veur 'speldtien'. 't Logo is ontwörpen umdet een bulte sprekers van 't Bretons die mekare niet kent dervan uutgaot det de aander gien Bretons kan. As gevolg van die veronderstelling gebruukt ze dan automatisch [[Fransk|Fraans]], wat tegenwoordig de meerderheidstaal in [[Bretanie|Bretagne]] is. In 't ontwarp zit een golf, die stiet veur de Bretonse taal die hum beweg deur de samenleving van vandage de dag, en een oge, det stiet veur 't in iene oogopslag kunnen herkennen van een Bretonse spreker. Bij 't ontwarp is ok politieke neutraliteit naostreefd.<ref>[http://www.ofis-bzh.org/fr/actualite/zoom/index.php?actualite_id=101|language=French Ziede van 't Ketoor veur de Bretonse Taal aover Spilhennig]</ref>

==Vergeliekbere middeln aanderworens==
[[Ofbeelding:Drentse taal 2.jpg|thumb|200px|Sticker die neugt um Drèents te praoten]]
Anfieteraors van aandere minderheidstalen hebt vergeliekbere herkenningsmiddeln veur sprekers ontwörpen. Zo bint der in [[Kumrië|Wales]] badges die bestaot uut een oranje of oranje-rood spreekwolkien mit daorin 't woord ''Cymraeg'' ('[[Kumries|Welsh]]'), of de tekst ''Dw i'n dysgu cymraeg'' ('Ik bin Welsh an 't leren'), of ''Hapus i siarad cymraeg'' ('Ik praote geern Welsh'). Zokke badges wördt beveurbield gebruukt as een bedrief of organisatie mèensen de meugelijkheid böd um Welsh te praoten.<ref>[https://www.menterabertawe.org/en/working-welsh/ Menter Iaith Abertawe, een organisatie die 't Welsh anfietert in Swansea, aover de Cymraeg-badge]</ref>

't [[Huus van de Taol]] in [[Drenthe]] produceert materiaolen zoas stickers, T-shirts en mondkappies mit de tekst 'Tegen mij kuj Drents praoten' of 'Hier kuj Drents praoten'. Dizze tekst is zo bedacht det de drager niet altied zölf een spreker van 't [[Drèents]] hoeft te wezen, mar der wal veur openstiet det aandern Drèents praot tegen hum of heur.

==Rifferenties==
<references />

{{Dia|Dit stok is eschreven in 't [[Zuudwest-Drèents]].}}

[[Kategorie:Drèents artikel]]
[[Kategorie:Keltische taal]]
[[Kategorie:Taalactivisme]]
