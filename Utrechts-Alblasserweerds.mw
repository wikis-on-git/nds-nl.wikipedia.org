't '''Utrechs-Alblasserwaards''' is een dialectgroep van stark [[Hollaans (dialekt)|Hollangds]] ekleurde dialecten dee espreuken worren in 't grootste deel van de [[Utrecht (previnsie)|previnsie Utrecht]], en in 't uterste zuudoosten van [[Zuud-Hollaand|Zuud-Hollangd]] en een klein deel van [[Gelderlaand|Gelderlangd]], ofhankelijk van de definisie. 't Gelderse deel en de dialecten van Utrecht in 't oosten van de [[Utrechse Heuvelrug (stuwwal)|Utrechse Heuvelrug]] worren um der veul oostelijkere kerakter al meestal of-esplitst in een eigen groep, 't [[Eemlangds]].

De over-ebleven groep sluut stark an bie de westelijke dialecten en wort soms ok bie 't Hollangds erekend. Belangrieke versjillen mit 't [[Standardnederlaans|Standerdnederlangds]] bin de verkleuring van ''aa'' naor ''ao'' (''ôô''), de verwiejing van ''a'' naor ''â'', een half-zachte [[g (letter)|g]] en 't weglaoten van de ''-t'' nao ''[[ch]]'', ''[[F (letter)|f]]'', ''[[g (letter)|g]]'', ''[[K (letter)|k]]'', ''[[P (letter)|p]]'' en ''[[S (letter)|s]]'' (zogenaomde [[t-deletie]]). Van 't oosten naor 't westen toe zie-j een dudelijke overgang naor 't Hollangds deurdat disse kenmarken in starkte ofnemen (mit aore woorden 't [[Alblasserwaards]] staot alweer korter bie 't Standerdnederlangds as 't [[Stad-Utrechs]]).

Behalve mit 't Zuud-Hollangds en 't Eemlangds het 't Utrechs-Alblasserwaards ok een [[dialectcontinuüm]] mit 't [[Braobaans|Braobants]] en 't [[Zuud-Gelders]]. Een gangbaore grens is de ''gij/jij''-[[isoglosse]]; in dat geval loopt de grens tussen Utrechs en Zuud-Gelders dwars deur de [[Betuwe]] heen en valt 't [[Culemborgs]] onger 't Utrechs en 't [[Tiels]] onger 't Zuud-Gelders.

Der is niet zoveul literetuur in 't Utrechs te vingden en de Utrechter liekt zien taol weinig staotus toe te kennen. 't Versjil mit 't Zuud-Gelders en 't [[Veluws]] is daorin opvallend. Stad-Utrechs heur je in veule sketches van [[grappenmaker]]s as [[Rijk de Gooyer]], [[Herman Berkien]], [[Tineke Schouten]] en [[Herman van Veen]]. Bekende liedjes in 't Utrechs binne: ''k Wist niet dat je kwaad werd'' van de groep [[Pleps]] en ''De bal'' van [[Jaap Fischer]]. Een enkel woord uut 't [[Lopikerwaards]] is te vingden in de [[streekroman]]s van [[Herman de Man (sjriever)|Herman de Man]].

De maote van overleving is maotig: lang niet elke dialectspreker geeft zien taol an zien kingderen deur, maor van gevaor veur uutstarven is nog gien spraoke.
't Dialect het ongeveer 330.000 sprekers. 

{{SNLV}}
{{Dia|Disse pagina is esjreven in 't [[Bunsjoots]]}}

[[Kategorie:West-Veluws_artikel]]
[[Kategorie:Nederlaanse streektael en dialekt]]
[[Kategorie:Utrecht]]
