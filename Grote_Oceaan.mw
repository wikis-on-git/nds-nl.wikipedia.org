[[Ofbeelding:Pacific Ocean.png|thumb|De Grote Oceaan]]
De '''Grote Oceaan''', '''Stille Oceaan''', '''Pacifische Oceaan''' of (poëtischer) '''Stille Zuudzee''' is een [[oceaan]] die lig tussen [[Oost-Azië]], [[Noord-Amerika|Noord-]] en [[Zuud-Amerika]] en [[Australië (continent)|Australië]]. De oceaan greenst in et noorden an de [[Noordelike Ieszee]] en in et zuden an de [[Zudelike Oceaan]].

==Grootte en diepte==
De Grote Oceaan is de grootste oceaan op eerde, mit een oppervlak van 165,25 miljoen km², oftewel zo'n 46% van et wereldwiede waeteroppervlak en zo'n 32% van et eerdoppervlak. Aj der de raandzeeën bi'j optelt, bedrag de waetermassa zels 35% van et totale eerdoppervlak. De Grote Oceaan is groter as alle laandparti'jen ter wereld bij mekaer.

De Grote Oceaan hef een gemiddelde diepte van vierduzend meter. In de oceaan lig de [[Marianentrogge]], de diepst bekende plekke in ienige oceaanbodem. De [[Challengerdiepte]] daorbinnen is et diepste punt van et eerdoppervlak.

==Eilanen en raandzeeën==
De mieste eilanen in de wereld liggen in de Grote Oceaan; dissend harbargt zo'n 25.000 eilanen. Der wodden drie grote groepen onderscheiden: [[Mikronesië|Micronesië]], [[Melanesië]] en [[Polynesië]].

Op de westelike raand van de Grote Oceaan hej verscheiden grote zeeën, waoronder de [[Zuud-Chinese Zee]], de [[Oost-Chinese Zee]], de [[Japanse Zee]], de [[Zee van Ochotsk]], de [[Filipiense Zee]], de [[Koraalzee]] en de [[Tasmanzee]].

==Zeestromen==
[[Zeestroom|Zeestromen]] verdielen de Grote Oceaan in twee waetersystemen, die grotendiels onofhaankelik van mekaer bewegen en die mekaer bi'j de [[evenaar]] in de mute koemen: de Noordelike Grote Oceaan en de Zudelike Grote Oceaan. Allewel de [[Galápagoseilanen]] en de [[Gilberteilanen]] op de evenaar liggen, wodden zie bi'j et zudelike pat eteld.

De stroomrichting lop over et algemien mit de wiezers van de klokke mit op et noordelike haalfrond en teugen de wiezers in op et zudelike haalfrond. Disse beide grote wervels hebben in de twintigste ieuw alderverschrikkelikst vule ofval naor heur toe etrokken; dit numen ze de [[plestieksoep]].

{{Dia|Dit stok is eschreven in et [[Stellingwarfs]] van de Kop van Overiessel.}}

[[Kategorie:Stellingwarfs artikel]]
[[Kategorie:Ozeoan]]
