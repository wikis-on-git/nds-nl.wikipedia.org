[[Bestaand:Collage Venezia.jpg|right|250px|thumb|Fotos van stad Venies]]
'''Venies''' ([[Veniesjoans]]: ''Venexia'', [[Italjoans]]: ''Venezia'', [[Duuts]]: ''Venedig'') is n stad ien t noordoosten van [[Itoalje]] en ain van de belaangriekste toeristische steden van t laand. De stad is baauwd op n hail ìnde lutje aailaandkes dij verbonden binnen mit lutje badkes. Venies het veul knoaltjes dij de ainegste tougangswèg binnen veur summege hoezen.

== Middelaiwen ==
Ien de middelaiwen was Venies ain van de belaangriekste en machtegste steden ien Uropa. t Het nooit bie t [[Hailege Reumse Riek]] heurd en het aaltied n vraaie [[Republiek Venies|republiek]] wèst. Dou t Reumse riek ienstörtte wör Venies ain van de steden dij de haandelsreloatsie mit Azie behil. Venies haar den ook n hoog ontwikkelde vloot dij oetìndelk Marco Polo noar [[Sina]] toubrocht. Dou t [[Byzantainse riek]] vil, veroverde Venies verschaaidene aailanden en kustgebieden dij noudoags bie [[Griekenlaand|Graikenlaand]] en [[Zyprus]] heuren.

== Riekdom ==
De haandel brocht Venies n hail ìnde riekdom dij weerom te vinden is ien de aarzitektuur. De [[Renaissance]] het heur ientrid ien Venies al oareg vroug mòkt en doardeur is sikkom de haile stad ien dizze stail baauwd. t Gemiddelde hoes ien Venies is slim groot en wordt ook wel n ''palazzo'' (palais) nuimd. De ienvloud van Venies is tou ien wiede omtrek zichtboar. Van [[Verona]] bit tou [[Istrie]] en [[Dalmoatsie]] ien t noudoagse [[Kroasië|Kroatsie]] hebben kulturele, toalkundege en aarzitektonische ienvlouden had.

== Bie Itoalje ==
Dou [[Portugaal]] staarker wör en [[Spanje]] de Moorse keunenkrieken oet Iberie verdrongen haar, wör de Veniesjoanse zeemacht noar de achtergrond daauwd. Dit laidde de ondergong ien van Venies, dij 200 joar loater zunder muite deur Napoleon veroverd wör. Noa Napoleon kwam Venies bie de [[Habsbörg]]se landen en wör n keunenkriek soamen mit [[Lombardaai]]. Ien 1866 wör Venies en zien laand onderdail van t nije [[Itoalje]], woarbinnen t Veniesjoanse nog aingoal zain wordt as n vrumd dail van t laand, veuraal deur zien biezundere dialekten [[Veniesjoans]] en [[Froulioans]], dat voak as apaarte toalen zain worden.

== Tegenswoordeg ==
Tegenswoordeg leeft Venies veuraal van zien toerisme. De knoaltjes, de gondels, t [[karnevaal]] ezw. geven de stad n typisch aigen karakter. Venies is doarom gelaifd bie lu van over haile weerld. Veul aander steden, zo as [[Las Vegas]], [[Makau]] en [[Doha]], hebben n lutje Venies noabaauwd. Ook films as ''Princess Sissi'' (1955), ''Indiana Jones and the Last Crusade'' (1989) en ''Casanova'' (2005) hebben aan de populariteit mitwaarkt. Tegenswoordeg is Venies nait allend meer de stad op de aailaandkes. n Gedailte is ook op t vaste laand baauwd, dat mit n brog mit de aailanden verbonden is.

== Galerie ==
<gallery>
File:Venezia dot.png|Stee van Venies ien Itoalje
File:Venice as seen from the air with bridge to mainland.jpg|Lochtfoto van Venies
File:Venezia Italy.jpg|Graft ien Venies
File:Venezia-DSCF9752.JPG|[[Gebelskop|Karnevaalgebelskoppen]]
File:Venezia-punta della dogana.jpg
</gallery>

{{Begin|gos}}

[[Kategorie:Grunnegs artikel]]
[[Kategorie:Italiën]]
