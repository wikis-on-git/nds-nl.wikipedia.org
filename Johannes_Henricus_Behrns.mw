'''Johannes Henricus Behrns''' ([[5 jannewaori|5 januwoari]] [[1803]] in [[Eanske]] - [[5 meert|5 meart]] [[1883]] in [[Franeker]]) was van beroop learaar en inspekteur van t leger oonderwies in [[Freeslaand]]. Hee was n eerstn den't n [[Tweants]] gedicht leut oetgeewn.

==Leawn en loopbaan==
Behrns wör geboorn in [[Eanske]]. Zinne ooldn kömn oet [[Duutslaand]] en warn [[Rooms-Katholieke Karke|Rooms-Katholiek]]. Behrns zelf wör later [[Protestaants]]. Hee learn in Eanske vuur learaar veerde en doardegroads met sertifikoatn in [[Engels]], [[Fraansk]] en [[Duuts]]. Op anbeveling van skoolopzichter en [[domie]] Floh kreeg he in [[1821]] waark an de openboare skole in [[Oldnzel]]. Doarnöast gung he lesgeewn an de [[Latien]]se skole. Oonderwiel haaln he zinne tweedegroads bevoegdheaid, en trouwn in [[1827]] met Hermina Stemvers, woermet he veer wichter kreeg.  In [[1829]] gung Behrns as lektor woarkn op t atheneum van Franeker. Doarbie richen he zik op [[Grieks]], Latien, [[Angelsassies]], [[Freesk]], noordse sproakn en sproakvergelieking. Doarnöast learn he zik later nog [[Italiaons|Italjaans]].  [[1846]] haaln he an de [[Grönningse Hogeskole]] n kandidaatsgroad vuur [[wiskunde|Wis-]] en [[natuurkunde|Natuurkeunde]]. Doar wol he ook op promoveern, mer hee wol zinne sproakstudie nit vuur opgeewn, zodet he det nit kon bolwaarken. Hee kreeg nen goodn baand met [[Eelco Verwijs]], den't van [[1858]] töt [[1862]] ook an t Franeker gymnasium lesgavven. Met mekaar leuzn ze [[J.C.A Heyse]] zin waark ''System der Sprachwissenschaft''. 

Doo't t atheneum van Franeker dichte gung in [[1843]], wör de Latiense skole doar ummezat in n gymnasium, en Behrns wör dr beneumd as learaar Moderne Sproakn en Wiskeunde. Doarnöast kreeg he de zorg vuur de [[Bibliotheek|beukerieje]] van t oolde atheneum. In [[1857]] wör he inspekteur vuur t leger oonderwies van heel Freeslaand. In detzelfde joar köm zinne vrouwe Hermina oet de tied. 

Hee har al n zet as skoolopzichter ewaarket in t neegnde en achtste distrikt van Freeslaand (seet [[1840]]), en was al seet [[1843]] sektretoaris van de Proveensjale Kommissie van t oonderwies in Freeslaand. Hee hef völle vuur t oonderwies en t learaarskop in Freeslaand edoan. Doarbie wör he nog lid van t Freesk Genootskop vuur geskiedenis-, ooldheaid- en sproaknkeunde, en van de Moatskoppieje vuur Neerlaandse Letterkeunde, en nog n antal verboondn mear.

In [[1853]] bedachen he t weduwnpensjoen. Det besteund in Neerlaand nog nit. In [[1878]] köm dr nen niejn wet vuur t leger oonderwies. Doarbie skeaidn Behrns dr met oet as inspekteur.

==Skriefwoark==
Behrns skreef in n Oaweriesselsen Almanak vuur Ooldheaid en Lettern in [[1838]] zin gedicht ''Fier''. Doarmet was he n eerstn den't in t Tweants wat oetgavn. Doarnöast steund zin gedicht ''Leed van nen armen beddelman'', wat ne Tweantse oawerzetting was van n Duuts gedicht van [[Ludwig Uhland]]. Hee was zinn tied vear vuuroet met zinne studie ''Twentsche Vocalen en Klankwijzigingen'' van [[1839]]. Doarbie maakn he ook nog n eerstn ''Woordenlijst van het Twentsch dialect'', van zo'n 1200 wöarde.<ref>[http://www.twentsetaalbank.nl/ twentsetaalbank.nl] bekekn 28-12-2011</ref>

Wieders skreef he nog ''Hoogduitsche spraakleer, voornamelijk bewerkt naar de werken van J.C.A. Heyse'' (1832), en t dreedelige ''Waldemar de Overwinnaar, of Denemarken en de Denen in het glansrijkst tijdperk hunner geschiedenis'', wat he oet t Deens har oawerzat met A. Telting tusken 1839 en 1840.

Doarnöast skreef he nog in de ''Vrije Fries'', A. de Jager's ''Taalkundig Magazijn'', en t beukn ''Jaarboekje voor Onderwijzers'' (1851-53) en maakn he ne oetgawe van de ''Schoolverordeningen voor Vriesland'' (1847). Wieters skreef he nog ne ''Wettelijke regeling op het lager onderwijs, als praktisch handboek ingerigt enz.'' (1858).
 
===Fier===
Zin gedicht ''Fier'' was t eerste gedicht in t Tweants wat oet egeewn wör:

:'''Fier''' (1838)

:''Zie zoo, now sprek ik van geluk,''
:''En haal de deuze oet n tuk,''
:''En smook ne piepe vol tabak,''
:''En goa noar hoes op mien gemak.''

:''De blesse had et ook wal zwoar,''
:''Den schoem steet em op hoed en hoar.''
:''Hee hank den kop, em sleet den boog,''
:''Hee dech misschien: t is ook genoog.''

:''Now jonge, loat den ploog meer stoan,''
:''Hee zal di-j doar nich lopen goan:''
:''Hee wacht di-j wal tot morgen vroo!''
:''Now ik noar t wief en dow noar t stroo.''

t Gedicht is hier an epast noar de [[standaard skriefwieze]] van Goaitsen van der Vliet.

==Skrieflieste==
*''Hoogduitsche spraakleer, voornamelijk bewerkt naar de werken van J.C.A. Heyse'' (1832)
*''Fier'' (1838)
*''Leed van nen armen beddelman'' (1838)
*''Twentsche Vocalen en Klankwijzigingen'' (1839)
*''Waldemar de Overwinnaar, of Denemarken en de Denen in het glansrijkst tijdperk hunner geschiedenis'' (1839-40)
*''Schoolverordeningen voor Vriesland'' (1847)
*''Jaarboekje voor Onderwijzers'' (1851-53)
*''Wettelijke regeling op het lager onderwijs, als praktisch handboek ingerigt enz.'' (1858)

*Verskeaidene stuks in n Vrije Fries
*Verskeaidene stuks in A. de Jager's ''Taalkundig Magazijn''
*Verskeaidene stuks in Overijsselsche Almanak voor Oudheid en Letteren

==Verwiezings==
{{Bron|
*<references/><br>
*[http://www.dbnl.org/tekst/molh003nieu02_01/molh003nieu02_01_0228.php dbnl.org] P.C. Molhuysen en P.J. Blok (red.), Nieuw Nederlandsch biografisch woordenboek. Deel 2. A.W. Sijthoff, Leiden 1912
}}

{{DEFAULTSORT:Behrns, Johannes Henricus}}
[[Kategorie: Tweants artikel]]
[[Kategorie: Schriever in t Tweants]]
