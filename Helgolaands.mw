[[Bestaand:Kartenordfriesischedialekte.GIF|thumb|De Noordfriese dialekten]]
t '''Helgolaands''' (eigen naeme: ''Halunder'') is t [[Noordfrais|Noordfriese]] dialekt van t eilaand [[Helgolaand]] (Helgolaands: ''Lunn''). Omdebi'j n darde van de Helgolaanders praot Helgolaands, dat bin omdebi'j de 500 meensken. t Dialekt wordt dan ok mit uutstarven bedreigd. Toch bin der nog altied kiender die t praoten en is der op t eilaand n protte andacht veur t Helgolaands.

== Noordfries ==
Helgolaand was wiedweg t eerste eilaand dat tiedens de Friese expansie in de [[middeleewn|middelieuwen]] koloniseerd wordde - de rest van [[Noordfraislaand|Noordfrieslaand]] volgde laeter pas. t Dialekt van Helgolaand liekt, ondaanks t grote isolement waorin de eilaanders verkeerden, redelik op 'e dialekten van [[Föhr]], [[Amrum]] en [[Sylt]] (t ''[[Fering]]'', ''[[Öömrang]]'' en ''[[Sölring]]'') die tegere t Eilaand-Noordfries vörmen. Meer as aandere Eilaand-Noordfriese dialekten is t Helgolaands deur t [[Duuts]] beïnvloed. Dit zal grootkaans mit de tragiese geskiedenis van t eilaand van doen hebben. t Eilaand is tot twie keer toe ontruumd tiedens beide wereldoorlogen en de Helgolaanders hebben op t vaastelaand in ballingskop leefd. Hierdeur kreeg t Hoogduuts al vroeg n belangrieke posisie in de Helgolaander gemienskop. 

== Kenmarken ==
Butelings zeggen vaeke dat Helgolaands "Deens" klinkt. De korte, krachtige klaanken van t dialekt wordt niet deur iederiene skier vunnen. t Helgolaands is veerder n redelik normaol Noordfries dialekt. t Is niet biezunder konservatief. t Onderskeidt him wel van de aandere Noordfriese dialekten deur t behoold van de uutgangen ''-e'' en ''-en''.

=== Klaankleer ===
In de uutspraoke van t Helgolaands valen n peer dingen op. Zo as in vule Friese dialekten bin der onder de [[klinker]]s stiegende twieklaanken, bi'jgelieks in ''tuaan'' ([[ti'je]]), dat ongeveer klinkt as "twaan". Veerder typies is dat bepaolde slotklaanken vort laoten worden (-r en -d) of inkeld deur de neuze uut te spreken (-n). n Groet as "mogge", skreven as ''gud mooin'', wordt zo meerstal uutspreuken as ''gu mooin''. Veerder typies bin de twieklaanken '''oa''' in bg. ''hoad'', heufd, die ongeveer klinkt as "owa", en '''eä''', bg. in ''meär'' (meer), die zwat klinkt as ''oeë'' of ''uhhe''. 

Bi'j [[mitklinker]]s moeten sprekers van t [[Duuts]] heur dervan bewust wezen dat kombinaosies as sp- en st- gewoon as in t Nederlaands uutspreuken worden, dus zonder de karakteristieke Hoogduutse [[palaterisering]]. Veerder opvalend, mar niet verrassend veur n Fries dialekt, is t veurkommen van '''sk-''' in plak van sch-, ok in lienwoorden, dus ''skeff'' veur "skip" (liend van t Duutse ''Schiff''). 

=== Vörmleer ===
Helgolaandse woorden kunnen in t enkelvoold of meervoold staon. Meervoolden in t Helgolaands kunnen op verskillende manieren tot staand brocht worden. t Gebrukelikst is -e of -en (-n) as aachtervoegsel: ''suaak'' (wange) wordt ''suaaken'', ''teän'' (taand) wordt ''teäne'' en ''tuaan'' (ti'je) wordt ''tuaan'n''. Veerder bin der n protte meervoolden op -er: ''hoad - hoader'' (heufd - heufden), ''iaarem - iaaremer'' (aarm - aarms) en t onriegelmaotige ''kin - künner'' (kiend - kiender). Ok aandere onriegelmaotigheden kommen veur; t meervoold van ''man'' (man) is zo ''mansli'' (liek as t Stellingwarfs en t [[Fries]]e ''manlju''). 

n Biezunder kenmark van t Helgolaands is t aachtervoegsel ''-mens'', bi'jgelieks in ''mundaimens'': op maondag, maondags. Op 'e zelfde maniere zeggen ze ok ''taisdaimens'' enzovoort. 

=== Zinsbouw ===
n Op t eilaand bekend [[sjibbolet]] is t onzinzinnechien ''en en hi en hin hi en her hin hi en en hi.'' Dat betekent zovule as "n ente had n hond had en heur hond had n ente had." Wi'j hoeven vanzels niet uut te duden dat dit zinnechien weinig leert over de echte grammatika van t Helgolaands. Zinnen as ''de fremmen froie djam oawer faini wedder iip Lunn'' ("de gasten verheugen heur in t biestere weer op Helgolaand") geven n eerliker bield. In disse zinne vaalt op dat t lidwoord nao t veurzetsel ''oawer'' vortlaoten wordt. Dit verschiensel komt vaeke veur in t Helgolaands. Lidwoorden worden vaeke vortlaoten of verzwakt tot n tussenklaank as -t- (uut ''deät'', t [het]) of -n- (uut ''en'', n [een]).

== Woordeskat ==
=== Tellen ===
iaan<br />
tau<br />
tree<br />
schtjuur<br />
fiu<br />
sös<br />
seeben<br />
ach<br />
neägen<br />
tain<br />
elben<br />
twallow

=== Daegen van de weke ===

mundai<br />
taisdai<br />
medderweeken<br />
tünnersdai<br />
fraidai<br />
senin<br />
sendai

=== Vandaege, gister, morgen ===

dollung (vandaege)<br />
mollung (vanmorgen)<br />
illung (vanaovend)

jüster (gister)

mooin (morgen)<br />
oawermooin (overmorgen)

=== Kleuren ===

bli (blauw)<br />
road (rood)<br />
giil (geel)<br />
witt (wit)<br />
swaart (zwart)<br />
gri (gries)<br />
green (gruun)

=== Familie ===

ool'n (oolders)<br />
voor (heit)<br />
mem (memme)<br />
bapi (pappe)<br />
memi (memmie)<br />
oot (grootmoeder)<br />
groovoor (grootvaeder)<br />
oti (beppe)<br />
gogo (pake)

=== Persoonlike veurnaemwoorden ===

ik, mi (ik, mi'j)<br />
di, di (ie, jow)<br />
hi, hem (hi'j, him)<br />
dji, her (zi'j, heur)<br />
deät (t)

wi, is (wi'j, oons)<br />
djüm (jim)<br />
dja (zi'j)

== Tekstfragmenten ==

t [[Onzevaoder|Oonzevaeder]]

''Heeregot, ii Foor, dear Di bes uun'e Hemmel!''<br />
''Haili skel wees Diin Neem.''<br />
''Diin Rik lat keem,''<br />
''Diin Wel skel djülle''<br />
''uun'e Hemmel en iip'e lir.''<br />
''Ii doagelik Brooad du is dollung,''<br />
''en ferdjiuw is ii Skül,''<br /> 
''as wi ferdjiuw wel din'n uun ii Skül stun.''<br />
''En feere is ni wech fan Diin Wai.''<br />
''Foor moake is frai fan Büsterkens!''

''Amen!''

Now volgt t eerste artikel van de ''Universele Verklaoring van de Rechten van de Meenske'' in t Helgolaands:

''Alle Mensken sen frai, likwörti en med de sallowski Rechten geboorn. Djo hoa Ferstant en Geweeten medfin'n en skul arker as Bruurs uundjintreed.''

Alle meensken worden vri'j en geliek in weerdighied en rechten geboren. Ze hebben verstaand en geweten mitkregen, en moeten mekeer as breurs behaandelen. 

== Staotus ==

t Helgolaands wordt deur n minderhied van de Helgolaanders spreuken. t Is dan ok warskienlik dat de tael zal uutstarven. De belangriekste bedreiging is t [[Hoogduuts]], mar ok de [[Nedersaksies]]e dialekten van t vaastelaand worden op Helgolaand almar vaeker spreuken deur t volk dat der komt wonen. 

Om t uutstarven te veurkommen bin alderhaande inisiatieven op gang kommen rond t Helgolaands. Zo ku'j op t eilaand kursussen in de tael volgen en wordt in t leger onderwies an t Helgolaands extra andacht besteed. De vraoge is of disse maotriegels niet al te laete kommen - van de jongere generaosies hebben der mar n peer angeven dat ze Helgolaands goed te kunnen praoten. 

n Aander inisiatief is t saemenstellen van n goed Helgolaander woordeboek. Tot nog toe bin der allienig n nooit voltooid wetenskoppelik woordeboek en inkelde woordeliesten uutbrocht, mar op dit stuit wordt an n briedvoerig haandwoordeboek warkt, dat van t Duuts naor t Helgolaands en van t Helgolaands naor Duuts zal vertaelen. 

== Uutgaonde verwiezings ==
* [http://www.fa.knaw.nl/fa/uitgaven/trefwoord/jaargang-2006/helgolands_handwoordenboek.pdf Over t Helgolaander woordeboek (Nederlaandstaelig)]
* [http://www.dbnl.org/tekst/wink007alge01/wink007alge01_030.htm n 19e-ieuwse studie naor t Helgolaands (Nederlaandstaelig)]

{{Dialekt|stl||Algemiene Nedersaksiese Skriefwieze}}

[[Kategorie:Freesk]]
