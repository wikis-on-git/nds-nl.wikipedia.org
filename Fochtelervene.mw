Et '''Fochtelervene''' ([[Nederlaands|Nederlaans]]: Fochtelo(o)ërveen) is een 2.500 bunder groot netuurgebied op de greens van de Nederlaanse perveensies [[Frieslaand]] en [[Drenthe]]. Dit is ien van de minnige [[vene (grondsoorte)|hoogveengebieden]] in Nederlaand. Et gebied is eigendom van de [[Verieniging Netuurmonementen]] en wodt tegere mit [[Staotsbosbeheer]] beheerd.

Rondomme et eigenlike vene komt een raandzone die inricht wodt as netuurterrein. Et doel hiervan is ok om as buffer te dienen tussen de omringende [[laandbouw]]gronden en et vene.

==Ekologische ontwikkelings==
===Ontwikkelings wat plaanten angaot===
Et Fochtelervene is onderdiel van de ekologische heufdstruktuur en om et vene te beholen is et gebied vernat deur anleg van damwanen, et dempen van sloten en et plaetsen van stuwen. Hierdeur is de gruui van et hoogvene weer meugelik.

Onderzuuk in [[2004]] het uutwezen dat de vernatting goed west is veur de plaantegruui. Et, in Nederlaand uterst zeldzeme, [[bruun veenmos]] is terogge. [[Bentepolle]], een bruungele, grösachtige plaante die de overhaand kreeg doe et vene uutdreugde, kriegt et steeds minder ruumte. Hierveur in et plak kommen now et ienjaorig [[veenpluus|wollegrös]] en de [[lavendelheide]].

De [[veenmos]]sen, bouwstienen van et [[Vene (grondsoorte)|vene]], kommen langzeman terogge. Hiertoe beheuren et [[waeterveenmos]], et [[hoogveenveenmos]] en et [[rood veenmos]]. Ok aandere bedriegde plaanten zoas [[et blauwe klokkien]] en [[dwargvlas]] kommen vaeker veur.

===Ontwikkelings wat dieren angaot===
*Een vlinder as et [[veenhujbesien]] het hier weer ien van zien laeste grote populaosies.
*In et Fochtelervene het in [[2001]] veur et eerst in 250 jaor een suksesvol bruudgeval van de [[Europese kraenvoegel]] (''Grus grus'') plakvunnen.  Dit het in [[2002]] en [[2003]] een vervolg kregen.
*In [[2004]] wodde de [[bosruter]] weer zien. Deur et verhogen van de grondwaeterstaand en warkzemheden weren d'r blubbervelden en platreden modder ontstaon die veur een bosruter antrekkelik bin.

[[Kategorie:Stellingwarfs_artikel]]
[[Kategorie:Netuurgebied in Frieslaand]]
[[Kategorie:Netuurgebied in Drenthe]]
