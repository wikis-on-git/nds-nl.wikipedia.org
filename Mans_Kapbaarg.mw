'' '''Mans Kapbaarg, 'n grootsten leugenbuul van 't Tukkerlaand''' ''is een humoristische roman uut [[1927]] deur de [[Almelo|Almelose]] schriever [[Gerard Vloedbeld]]. 't Stiet bekend as een klassiek wark in de [[Tweants|Twèentse taal]], waorin maximaal effect behaald wördt mit de zegswiezen en eigenaordigheden van 't Twèents. 't Is wal een [[schelmenroman]] enuumd, mar die kenmarking is niet hielemaole juust. 't Giet wal aover een heufdpersoon die loeker is as zien tegenstaanders, mar hij is gien opgruuiende verschuppeling of [[wees|weesjonge]] die deur vernemstigheid 't heufd baoven water mut holden, zoas in waore schelmenromans 't geval is. De heufdpersoon, boerenzeune Mans Kapbaarg, is der iene die in 't kefee starke verhalen vertelt, eschoeid op de liest van de [[Karl Friedrich Hieronymus von Münchhausen|Baron von Münchhausen]], waorvan iederiene wal begrep det der niks van waor is.

De tunnel onder 't treinspeur in de Wierdensestraote in Almelo het de Mans Kapbaargtunnel. An de tunnelwaand zit 't Mans Kapbaarg-mozaïek, viefhonderdzeuven panelen die mit gebruukmaking van ofvalmaterialen Vloedberg zien verhaal uutbieldt. Aover 't mozaïek, begund in 1993, is negen jaor edaone.

==Inhold==
De grof gebouwde Almelose boerenzeune Mans Kapbaarg kump weerumme op 't olderlijk arf nao zien in 't butenlaand beleefde aoventuren. Veureerst herkent zien volk hum niet iens, zo vervaarlijk zet e deruut. In 't draankhuus van Bennaats an 't Plesken vertelt Mans, nat ehölden deur ''hierlaandse'' foezel ([[jannever]]), in drei zittings aover de militaire belevenissen van humzölf en zien kammeraoden Jans Wagenrong en Naats Gruttenmel, 'den Boornsen jong'. De eerste keer trökken ze onder [[Napoleon Bonaparte|Napoleon]] op naor [[Spaanse Onofhaankelijkheidsoorlog|Spanje]], de tweede tocht gunk mit Napoleon op [[Veldtocht van Napoleon naor Ruslaand|Ruslaand]] an, en in 't darde aoventuur staot ze an de kaante van [[Arthur Wellesley|Wellington]] tegenaover Napoleon in de [[Slag bij Waterloo]].

Naost de deur en deur Twèentse aord van 't taalgebruuk (kiekt hierveur onder Beoordieling), bint der in de aoventuren zölf alderhaand Twèentse gebruken en motieven verwarkt. Zo wint Mans en zien kammeraoden een slag tegen de 'Baloren' - volk van de [[Balearen]], eilaanden van de slingeraars - mit geïmproviseerde kloten uut palmholt, een verwiezing naor 't [[klootschieten]]. Ok wördt Naats Gruttenmel in verscheiden veldslagen ehölpen deur de baovennetuurlijke [[heemannegies]], wezen uut de [[Nedersaksische sagen en legendes|Nedersaksische mythologie]]. 

==Publicatiegeschiedenis==
Zoas in de vrogge 20e ieuw vaker veurkwaamp mit langer [[Nedersaksisch]] proza, verscheen ''Mans Kapbaarg'' eerst as [[fulleton]]. 't Volledige verhaal wördden in 1927 uutegeven deur uutgever G.W. ten Tusscher in [[Boorn]]. Deur uutgever W.G. Witkam in [[Eanske]] wörrden in 1968 een tweede en in 1979 een darde drok verzörgd. Der kwaamp ok een aoverzetting in 't [[Nederlaands]]; in 2002 verscheen H.H. Voogd zien aoverzetting ''Mans Kapbaarg: de grootste verteller van Twente''.

==Beoordieling==
In zien stok 'Meester Vloedbeld en zijn klassieke Twentse humor'<ref>[http://www.twentsetaalbank.nl/docs/JbT.1962.079_Buursink-MeesterVloedbeld.pdf Joh. Buursink: 'Meester Vloedbeld en zijn klassieke Twentse humor']</ref> verwis de Twèentse schriever [[Johan Buursink]] naor Vloedberg as ''"de beste Twentse auteur in het humoristische genre, misschien wel voorgoed onnavolgbaar"''. Buursink nuumt Vloedbeld virtuoos in zien taalbeheersing en origineel van compositie, zunder det e de schrieverije van Vloedbeld as belletristisch kenmarkt. Hij mient det mit 't ''"klassieke, beeldende Twents"'' zoas gebruukt in ''Mans Kapbaarg'' 't starke volksverhaal hielemaole töt zien recht kump, en det de volmaakte sfeer de lezer mitslep.

Buursink gef veurbielden van de Twèentse zegswiezen en bieldspraok daor as ''Mans Kapbaarg'' riek an is:

*''Mans deu Dieks bescheed met zien glas'' (Mans bracht een dronk op Dieks uut)
*''Doo ze almoal wier aan de weege hadden stot'' (Toe as ze allemaole weer an de wiege esteuten hadden, oftewal mit de glassies eklunken hadden)
*''As nen Tukker zik vast hef vretten in den bookweiten Janhennik, dan sleutert hee zik wier lös in de kaanmelk'' (As een Tukker hum vastevreten hef in de boekweiten pannenkoek, drinkt hij hum weer lös in de karnemelk)

Ok kös e wat deur Vloedbeld gebruukte vergeliekings uut:

*''hee greep nao de tebaksdeuze as 'n keend nao de böste''
*''Mans van den muller, 'n besten scheter van de Aowerdieksen, smit 95 tred, mer den hef ok ne vloch as ne weendmöl'' (Mans van de mulder, de beste [[klootschieten|klootschieter]] van de Aowerdieksen, smit 95 stappen, mar die hef ok een vlocht [spanwiedte van de naarms] as een wiendmeule)

==Bronnen==
* ''Mans Kapbaarg, 'n grootsten leugenbuul van 't Tukkerlaand''. Boorn, ten Tusscher, 1927 (1e drok)

==Bronnen==
<div class="references-small">
<references>
</references>
</div>

{{Dia|Dit stok is eschreven in 't [[Zuudwest-Drèents]].}}

[[Kategorie:Drèents artikel]]
[[Kategorie:Nedersaksiese schrieveri'je]]
