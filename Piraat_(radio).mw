[[Ofbeelding:Antenne.jpg|thumb|right|300px|Antenne van piraatn]]
Nen '''piraat''', voloet '''zeandpiraat''' of '''zeandamateur''' is nen kearl (en mangs ook ne vrouwe) of groep van leu den at zoonder [[zeandvergunnige]] muziek dreeit op de FM-baand van de ether. 

In t begin waren dit vuural piraten dee at vanof de zee (booreailaanden of skepe) oetzeanden deden, mear rechtevoort is t vuural op t vastelaand n begrip.

Ze wordt as n probleem ezeen umdet ze oetzeandiges van betalende radiostasjons storen köant, mear d'r beent ook nen hoop anhangers dee at de [[piraatnmuziek]], nen aparten stiel den at vuural Hollaandstalige en Duutstalige muziek (t leawnsleed en polkaas) inhoold, gearne heurt en meant det dit neet genog op de echte radiostasjons edreeid wördt.

== Rechtevoort ==
In [[Tweante]], [[Oaveriessel]] en umstreken beent nen hoop jongeleu gangs met piratenmuziek en zeanders, dee at op dee manere ne hele subkultuur hebt op ebouwd. Zeanders maakt ze mangs zelf, of koopt ze illegaal. Ieder doarp hef wal één of meardere zeandpiraten of -teams dee at völle geeld an öare leefhebberieje spandeert. Sommigen loat zelfs T-shirts en jeskes drukken met öar teamnamen en mangs zelfs n logo. De keunst is um zo wied meugelik oontvöngen te können worden, zoonder det de RCD (''Radio Controle Dienst'') öar te pakken krig. Doarvuur bouwt ze hoge masten of huurt kranen van verhuurbedriewe, woer at ze dan boawnin de antenne zet. Anhangers belt of [[sms]]t oaweral vandan um de piraat te loaten weten wo wied as ze te oontvangen beent (''kort raport'').

De tooheurders köant plaatjes anvroagen, woervuur wat teams zelfs n apart tellefonnommer hebt. De meest tradisjonele piraten doot t leefste met oolde grammofoonplaten dreeien, en leu dee at det neet doot wordt vake as "ginnen echten" besteampeld. Wat piraten betaalt mangs honderden euroos um een plaatjen te kopen wat bekeand steet as n algerak.

Grote zeanders hebt mangs zelfs n [[RDS]]-signaal. Dan steet dr vake n namen van de zeander en t tillefonnommer op t sköarmke van de radio.

== Naamns ==
Teams verzint aait gekke naams zodet t neet te serieus wörd. Nen bekeanden namen was bv. ''Firma Kogelboer'', mear duur herhaaldelik oet de locht te wean ehaald, besleut t team d'r met oet te skeaiden. Aandere naams beent ''Flappie FM Combinatie'', ''Naffel FM'', ''Firma K.U.L.'', etc. Teams verzorget mangs gezamelik oetzeandiges, woervuur at ze dan ook wier ne aparte namen bedeankt, zo as ''Combinatie Barbeque Bökkers''.

== Marathons ==
Eens in de zovölle tied organiseert piratenteams zeandmarathons<ref>http://www.rtvoost.nl/nieuws/?nid=44551</ref>, woerbie at ze ofköjert wolange at ze zeanden weelt. Det kan wal töt 3 daege doeren. Oonderwiel hebt de aandere leden de tied um völle [[beer]] te dreenken en völle vettigheaid te eten. Ze nemt vuur zonnen marathon mangs snipperdeage op, um volledig bie de marathon bie te können wean. Doarbie is t groot feest en kan alleman den at wil zo langs kommen um met te doon en van t feest en de muziek te geneeten.

== Feestn ==
Boetn de marathons umme wordt mangs grote feestn organiseerd, woerbie at zelfs de in de piraatnwearld bekeande artiestn oet eneugnd wordt um op te treedn. Hier wördt mangs al wekken in t vuurtn beskeed van edoan in eegne oetzeandiges, of in oetzeandiges van bevreande teams.

== Piraatntaal ==
Krek as de pilootntaal in de pilootnwearld, hebt de zeandpiraatn n eegn ''jargon''. t Jargon is al vanof t begin van de piraatntied hoaste neet veraanderd. Sommigen kiest dr vuur um in t [[Tweants]] te kuiern, aandern doot dr n poar wöarde [[Nederlaands|Hollaands]] duurhen. Hier eankele vuurbeelde:
* welkomsgroot, bekeand maakn van n piraatnnaamn en plaatse:
** ''De luisteraars en amateurs, zo bent u nog rechtstreeks verbonden (zo bi'j nog rechtstreeks verbundn) met de'' <nowiki>[Piraatnnaamn]</nowiki> ''vanaf de lokatie(s)'' <nowiki>[plaatse]</nowiki>
* Plaat anvroagn, rapporteern, tellefonnommer: 
** ''voor een groet of verzoek kunt u nog bellen met het nummer'' <nowiki>[nummer]</nowiki>
** ''het nummer luidt hier ...''
** ''druk of draai of slinger met de vinger ...''
* An evreugn plaat zal edreeid wordn vuur...:
** ''zo geet de plaat ook nog in de rondte vuur <nowiki>[naamn]</nowiki>, en det mos n plaatje wean van <nowiki>[artiestnnaamn]</nowiki>, plaatje geet ook eavn dee kant op an hè''.
* naamns vuur grammofoonplaatn:
** ''plaate/ploat/plaatje
** ''zwarte pannekookn''

Mangs kriegnt ze völle reaksies, vuural van aandere zeandpiraatn, dee öar vertelt woer at de ontvangst good is. dit meeldt ze dan in t kort, duur te kuiern tiedns t dreein van ne instrumentale plaat.

Völle oetgebreaider hoof t neet, want nen zeandpiraat probeert zovölle meugelik muziek te dreein, en zo weainig meugelik te kuiern. Mangs wordt de tooheurders oet eneugnd um dr ene te komn dreenkn, mear det hef met t zeandn zelf niks van doon.
Wieters beent dr nog n antal bedriewe dee at op bekeandere piraatnzeanders zikzelf an loatt priezn, mear det keump hoaste neet vuur.

== In t niejs ==
* t Keump regelmoatig vuur det dr wier ene oet de lucht ehaald wörd, mear in juli [[2007]] haaldn piraatn oet de gemeente [[Tubbig]] regionaal t niejs duur te protesteern teegn de skoarpe eeskn van de gemeente. Hierbie deedn zowat 100 piraatn met an ne oetzeandige den at pal vuur t gemeentehoes wör organiseerd.<ref>http://www.radiofreak.nl/nieuws.php?id=6293</ref>

* Radio 100%NL, n erkeand stesjon met weenstdoel, hef Radio Studio Firma Marantz oet [[Albeargn]] nen schikking an eböadn, noa at ze de piraat nen schadeclaim an de bokse höngn. Op 29 augustus 2009 har dit lest eneumde stasjon ne oetzeandige met nen zeander van 15.000 watt, woerduur de oetzeanding van Radio 100%NL verstoord wör, en ne grote groep leu de zeander nit mear vangn konn. t Bedrag keump vuur de reknge van de boer in den zien laand de antenne steet.<ref>http://www.tctubantia.nl/regio/twente/5351642/Piraat-komt-eraf-met-schikking.ece</ref>

== Oetgoande verbeendige ==
* [http://www.etherpiraten.com/ www.etherpiraten.com/]
* [http://www.youtube.com/watch?v=lTV2lrrzJEc köjern in oetzeandige van Radio De Zwansige Zwitsal]

== Reffereansies ==
<references/>

[[Kattegerie:Tweants artikel]]
[[Kattegerie:Tweante]]
[[Kattegerie:Nedersaksiese kultuur]]

[[de:Piratensender]]
[[en:Pirate radio]]
[[es:Radio pirata]]
[[eu:Irrati pirata]]
[[fi:Piraattiradio]]
[[fr:Radio pirate]]
[[he:רדיו פיראטי]]
[[it:Radio pirata]]
[[ja:海賊放送]]
[[ko:해적방송]]
[[nl:Piratenzender]]
[[pl:Piractwo radiowe]]
[[pt:Radiodifusão clandestina]]
[[ru:Шарманка (радиостанция)]]
[[sr:Piratski radio]]
[[sv:Piratradio]]
[[zh:地下電台]]
[[zh-min-nan:Tē-hā tiān-tâi]]
