[[Ofbeelding:Antenne.jpg|thumb|right|300px|Antenne van piraatn]]
Nen '''piraat''', voloet '''zeandpiraat''' of '''zeandamateur''' is nen kearl (en mangs ook ne vrouwe) of groep van leu den at zoonder [[zeandvergunnige]] muziek dreeit op de FM-baand van de ether. 

In t begin waren dit vuural piraten dee at vanof de zee (booreailaanden of skepe) oetzeanden deden, mear rechtevoort is t vuural op t vastelaand n begrip.

Ze wordt as n probleem ezeen umdet ze oetzeandiges van betalende radiostasjons storen köant, mear d'r beent ook nen hoop anhangers dee at de [[piraatnmuziek]], nen aparten stiel den at vuural Hollaandstalige en Duutstalige muziek (t leawnsleed en polkaas) inhoold, gearne heurt en meant det dit neet genog op de echte radiostasjons edreeid wördt.

== Rechtevoort ==
In [[Oaveriessel]] en umstreken beent nen hoop jongeleu gangs met piratenmuziek en zeanders, dee at op dee manere ne hele subkultuur hebt op ebouwd. Zeanders maakt ze mangs zelf, of koopt ze illegaal. Ieder doarp hef wal één of meardere zeandpiraten of -teams dee at völle geeld an öare leefhebberieje spandeert. Sommigen loat zelfs T-shirts en jeskes drukken met öar teamnamen en mangs zelfs n logo. De keunst is um zo wied meugelik oontvöngen te können worden, zoonder det de RCD (''Radio Controle Dienst'') öar te pakken krig. Doarvuur bouwt ze hoge masten of huurt kranen van verhuurbedriewe, woer at ze dan boawnin de antenne zet. Anhangers belt of [[sms]]t oaweral vandan um de piraat te loaten weten wo wied as ze te oontvangen beent (''kort raport'').

De tooheurders köant plaatjes anvroagen, woervuur wat teams zelfs n apart tellefonnommer hebt. De meest tradisjonele piraten doot t leefste met oolde grammofoonplaten dreeien, en leu dee at det neet doot wordt vake as "ginnen echten" besteampeld. Wat piraten betaalt mangs honderden euroos um een plaatjen te kopen wat bekeand steet as n algerak.

Grote zeanders hebt mangs zelfs n [[RDS]]-signaal. Dan steet dr vake n namen van de zeander en t tillefonnommer op t sköarmke van de radio.

== Naams ==
Teams verzint aait gekke naams zodet t neet te serieus wörd. Nen bekeanden namen was bv. ''Firma Kogelboer'', mear duur herhaaldelik oet de locht te wean ehaald, besleut t team d'r met oet te skeaiden. Aandere naams beent ''Flappie FM Combinatie'', ''Naffel FM'', ''Firma K.U.L.'', etc. Teams verzorget mangs gezamelik oetzeandiges, woervuur at ze dan ook wier ne aparte namen bedeankt, zo as ''Combinatie Barbeque Bökkers''.

== Marathons ==
Eens in de zovölle tied organiseert piratenteams zeandmarathons<ref>http://www.rtvoost.nl/nieuws/?nid=44551</ref>, woerbie at ze ofköjert wolange at ze zeanden weelt. Det kan wal töt 3 daege doeren. Oonderwiel hebt de aandere leden de tied um völle [[beer]] te dreenken en völle vettigheaid te eten. Ze nemt vuur zonnen marathon mangs snipperdeage op, um volledig bie de marathon bie te können wean. Doarbie is t groot feest en kan alleman den at wil zo langs kommen um met te doon en van t feest en de muziek te geneeten.

== Feestn ==
Boetn de marathons umme wordt mangs grote feesten organiseerd, woerbie at zelfs de in de piratenwearld bekeande artiestn oet eneugnd wordt um op te treden. Hier wördt mangs al wekken in t vuurten beskeed van edoan in eegne oetzeandiges, of in oetzeandiges van bevreande teams.

== Piratentaal ==
Krek as de pilotentaal in de pilotenwearld, hebt de zeandpiraatn n eegen ''jargon''. t Jargon is al vanof t begin van de piratentied hoaste neet veraanderd. Sommigen kiest dr vuur um in t [[Tweants]] te kuiern, aanderen doot d'r n poar wöarde [[Nederlaands|Hollaands]] duurhen. Hier eankele vuurbeelde:
* welkomsgroot, bekeand maken van n piratennamen en plaatse:
** ''De luisteraars en amateurs, zo bent u nog rechtstreeks verbonden (zo bi'j nog rechtstreeks verbunden) met de'' <nowiki>[Piraatnnaam]</nowiki> ''vanaf de lokatie(s)'' <nowiki>[plaatse]</nowiki>
* Plaat anvroagen, rapporteern, tillefonnommer: 
** ''voor een groet of verzoek kunt u nog bellen met het nummer'' <nowiki>[nummer]</nowiki>
** ''het nummer luidt hier ...''
** ''druk of draai of slinger met de vinger ...''
* An evreugen plaat zal edreeid wordwn vuur...:
** ''zo geet de plaat ook nog in de rondte vuur <nowiki>[naamn]</nowiki>, en det mos n plaatje wean van <nowiki>[artiestnnaamn]</nowiki>, plaatje geet ook eavn dee kant op an hè''.
* naams vuur grammofoonplaten:
** ''plaate/ploat/plaatje
** ''zwarte pannekoken''

Mangs kriegent ze völle reaksies, vuural van aandere zeandpiraten, dee öar vertelt woer at de ontvangst good is. dit meeldt ze dan in t kort, duur te kuieren tiedens t dreeien van ne instrumentale plaat.

Völle oetgebreaider hoof t neet, want nen zeandpiraat probeert zovölle meugelik muziek te dreeien, en zo weainig meugelik te kuieren. Mangs wordt de tooheurders oet eneugend um d'r ene te kommen dreenken, mear det hef met t zeanden zelf niks van doon.
Wieters beent d'r nog n antal bedriewe dee at op bekeandere piratenzeanders zichzelf an loatt priezen, mear det keump hoaste neet vuur.

== In t ni'js ==
* t Kump regelmoatig vuur dat d'r weer iene uut de luchte haald wöd, maor in juli [[2007]] haalden piraten uut de gemiente [[Tubbig]] regionaol 't ni'js deur te protestèren tègen de scharpe eisen van de gemiente. Hierbi'j deuden zowat 100 piraten met an 'n uutzending welke pal veur 't gemientehuus wed organiseerd.<ref>http://www.radiofreak.nl/nieuws.php?id=6293</ref>

* Radio 100%NL, n erkeand stesjon met weenstdoel, hef Radio Studio Firma Marantz oet [[Albeargn]] nen schikking an eböaden, noa at ze de piraat nen schadeclaim an de bokse höngen. Op 29 augustus 2009 har dit lest eneumde stasjon ne oetzeandige met nen zeander van 15.000 watt, woerduur de oetzeanding van Radio 100%NL verstoord wör, en ne grote groep leu de zeander nit mear vangn konn. t Bedrag keump vuur de rekeninge van de boer in den zien laand de antenne steet.<ref>http://www.tctubantia.nl/regio/twente/5351642/Piraat-komt-eraf-met-schikking.ece</ref>

== Oetgoande verbeendige ==
* [http://www.etherpiraten.com/ www.etherpiraten.com/]
* [http://www.youtube.com/watch?v=lTV2lrrzJEc köjern in oetzeandige van Radio De Zwansige Zwitsal]

== Reffereansies ==
<references/>

[[Kattegerie:Tweants artikel]]
[[Kattegerie:Tweante]]
[[Kattegerie:Nedersaksiese kultuur]]

[[de:Piratensender]]
[[en:Pirate radio]]
[[es:Radio pirata]]
[[eu:Irrati pirata]]
[[fi:Piraattiradio]]
[[fr:Radio pirate]]
[[he:רדיו פיראטי]]
[[it:Radio pirata]]
[[ja:海賊放送]]
[[ko:해적방송]]
[[nl:Piratenzender]]
[[pl:Piractwo radiowe]]
[[pt:Radiodifusão clandestina]]
[[ru:Шарманка (радиостанция)]]
[[sr:Piratski radio]]
[[sv:Piratradio]]
[[zh:地下電台]]
[[zh-min-nan:Tē-hā tiān-tâi]]
