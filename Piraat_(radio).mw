Nen '''piraat''', voloet '''zeandpiraat''' of '''zeandamateur''' is nen kearl (en mangs ook ne vrouwe) of groep van leu den at zoonder [[zeandvergunnige]] muziek dreeit op de FM-baand van de ether. 

In t begin warn dit vuural piraatn dee at vanof de zee (booreailaandn of skepe) oetzeandn deedn, mear rechtevoort is t vuural op t vastelaand n begrip.

Ze wordt as n probleem ezeen umdet ze oetzeandiges van betaalnde radiostasjons stoorn köant, mear dr beent ook nen hoop anhangers dee at de [[piraatnmuziek]], nen apartn stiel den at vuural Hollaandstalige en Duutstalige muziek (t leawnsleed en polkaas) inhoold, gearne heurt en meant det dit neet genog op de echte radiostasjons edreeid wördt.

==Rechtevoort==
In [[Tweante]] beent nen hoop jongeleu gangs met piraatnmuziek en zeanders, dee at op dee manere ne hele subkultuur hebt op ebouwd. Zeanders maakt ze mangs zelf, of koopt ze illegaal. Ieder doarp hef wal één of meardere zeandpiraatn of -teams dee at völle geeld an öare leefhebberieje spandeert. Sommigen loatt zelfs T-shirts en jeskes drukn met öar teamnaamn en mangs zelfs n logo. De keunst is um zo wied meugelik oontvöngn te könn wordn, zoonder det de RCD (''Radio Controle Dienst'') öar te pakn krig. Doarvuur bouwt ze hoge mastn of huurt kraann van verhuurbedriewe, woer at ze dan boawnin de antenne zett. Anhangers belt of [[sms]]t oaweral vandan um de piraat te loatn weetn wo wied as ze te oontvangn beent (''kort raport'').

De tooheurders köant plaatjes anvroagn, woervuur wat teams zelfs n apart tellefonnommer hebt. De meest tradisjonele piraatn doot t leefste met oolde grammofoonplaatn dreein, en leu dee at det neet doot wordt vake as "ginnen echtn" besteampeld. Wat piraatn betaalt mangs honderden euroos um een plaatjen te koopn wat bekeand steet as n algerak.

==Naamns==
Teams verzint aait gekke naamns zodet t neet te serieus wörd. Nen bekeandn naamn was bv. ''Firma Kogelboer'', mear duur herhaaldelik oet de locht te wean ehaald, besleut t team dr met oet te skeaidn. Aandere naamns beent ''Naffel FM'', ''Firma K.U.L.'', etc. Teams verzorget mangs gezamelik oetzeandiges, woervuur at ze dan ook wier ne aparte naamn bedeankt, zo as ''Combinatie Barbeque Bökkers''. 

==Marathons==
Eens in de zovölle tied organiseert piraatnteams zeandmarathons<ref>http://www.rtvoost.nl/nieuws/?nid=44551</ref>, woerbie at ze ofköjert wolange at ze zeandn weelt. Det kan wal töt 3 daege doern. Oonderwiel hebt de aandere leedn de tied um völle [[beer]] te dreenkn en völle vettigheaid te etn. Ze nemt vuur zonnen marathon mangs snipperdeage op, um volledig bie de marathon bie te könn wean. Doarbie is t groot feest en kan alleman den at wil zo langs komn um met te doon en van t feest en de muziek te geneetn.

==Feestn==
Boetn de marathons umme wordt mangs grote feestn organiseerd, woerbie at zelfs de in de piraatnwearld bekeande artiestn oet eneugnd wordt um op te treedn. Hier wördt mangs al wekken in t vuurtn beskeed van edoan in eegne oetzeandiges, of in oetzeandiges van bevreande teams.

==Piraatntaal==
Krek as de pilootntaal in de pilootnwearld, hebt de zeandpiraatn ne eegne ''jargon''. t Jargon is al vanof t begin van de piraatntied hoaste neet veraanderd. Sommigen kiest dr vuur um in t [[Tweants]] te köjern, aandern doot dr n poar wöarde [[Hollaands]] duurhen. Hier eankele vuurbeelde:
*welkomsgroot, bekeand maakn van n piraatnnaamn en plaatse:
**''De luisteraars en amateurs, zo bent u nog rechtstreeks verbonden (zo bi'j nog rechtstreeks verbundn) met de'' <nowiki>[Piraatnnaamn]</nowiki> ''vanaf de lokaties'' <nowiki>[plaatse]</nowiki>
*Plaat anvroagn, rapporteern, tellefonnommer: 
**''voor een groet of verzoek kunt u nog bellen met het nummer'' <nowiki>[Piraatnnaamn]</nowiki>
**''het nummer luidt hier ...''
**''druk of draai of slinger met de vinger ...''
*An evreugn plaat zal edreeid wordn vuur...:
**''zo geet de plaat ook nog in de rondte vuur <nowiki>[naamn]</nowiki>, en det mos n plaatje wean van <nowiki>[artiestnnaamn]</nowiki>, plaatje geet ook eavn dee kant op an''.
*naamns vuur grammofoonplaatn:
**''plaate/ploat/plaatje
**''zwarte pannekookn''

Völle oetgebreaider hoof t neet, want nen zeandpiraat probeert zovölle meugelik muziek te dreein, en zo weainig meugelik te köjern. Mangs wordt de tooheurders oet eneugnd um dr ene te komn dreenkn, mear det hef met t zeandn zelf niks van doon.
Wieters beent dr nog n antal bedriewe dee at op bekeandere piraatnzeanders zikzelf an loatt priezn, mear det keump hoaste neet vuur.

==In t Niejs==
t Keump regelmoatig vuur det dr wier ene oet de lucht ehaald wörd, mear in juli [[2007]] haaldn piraatn oet de gemeente [[Tubbig]] regionaal t niejs duur te protesteern teegn de skoarpe eeskn van de gemeente. Hierbie deedn zowat 100 piraatn met an ne oetzeandige den at pal vuur t gemeentehoes wör organiseerd.<ref>http://www.radiofreak.nl/nieuws.php?id=6293</ref>

==Oetgoande verbeendige==
*[http://www.etherpiraten.com/ www.etherpiraten.com/]

==Reffereansies==
<references/>

[[Kattegerie: Tweants artikel]]
[[Kattegerie: Tweante]]
[[Kattegerie: Nedersaksische cultuur]]


[[de:Piratensender]]
[[en:Pirate radio]]
[[fi:Piraattiradio]]
[[fr:Radio pirate]]
[[he:רדיו פיראטי]]
[[ja:海賊放送]]
[[nl:Radiopiraat]]
[[pt:Rádio livre]]
[[sv:Piratradio]]
[[zh-min-nan:Tē-hā tiān-tâi]]
