[[Bestaand:Field dinos 2.jpg|duum|343x343px|Dinosaurierskeletten in en museum]]
'''Dinosaurussen''' of '''dinosauriers''' (in populäre språke vake ofekörted töt '''dino’s''') sint ne diverse grup van de [[Kroepdeers|kruupdeers]]. De öldste vündste stammet uut et [[Trias (tydpark)|trias]], den tyd tüsken 243 en 233,23 miljoon jår eleaden. Toch sint de geleyrden et noch neet eyns oaver et precyse begin van de eyrste dinosauriers.

Nå de groute [[triasjura-uutstarving]] van 201,3 miljoon jår weaderümme oaverheyrskeden see as ewarvelden up et land. Öäre oaverheyrsking hölde et heyle jura en [[Kryt (tydpark)|kryt]] stand.

Uut fossylen blikt dat [[Voegel|vöägel]] ouk dinosauriers sint (dinosauriers med veaderen) dee [[Evolutietheorie|evolueerden]] van eyrdere theropoden in et latere juratydpark. See oaverleavden as eanigste dinosaurierlyne de [[kryt-paleogene uutstarving]] van sou’n 66 miljoon jår weaderümme. Dårümme maket geleyrden nu en underskeid tüsken vlegende dinosauriers (vöägel) en neet-vlegende, uutestörvene dinosauriers (alle dino’s behalve vöägel). 

Vanuut taksonomisk, morfologisk en ekologisk standpünt sint dinosauriers ne varieerde grup deers. Med meyr as 10.700 leavende soorten sint vöägel de meyst verskeidene grup ewarvelden. Uut fossylen maket [[Paleontology|paleontologen]] up dat der meyr as 900 afsünderlike genera en meyr as 1000 verskeidene soorten neet-evlöägelde dinosauriers eweasd hebbet.

Dinosauriers warren en sint verspreid oaver yder wearlddeyl, beide in noch leavende soorten (vöägel) en uutestörvenen. In de eyrste hälvde van den [[20e ieuw|20. eywe]], noch vöärdat vöägel ouk by de dinosauriers ereakend wörden, meynden de meyste weatenskappers dat dinosauriers tråg en koldblodig warren. Undersöök vanaf de söäventiger jåren weys uut dat dinosauriers aktive leavens hadden med ne verhöygde verbranding en meyrdere eygene kenmarken vöär sociale uutwesseling. Wat warren grasers, anderen jagers. Uut undersöken blikt ouk dat alle dino’s eier leaden en dat beide de vlegende en neetvlegende dino’s vake en nöst bouwden.

Dinosaurussen warren van oorsprung tweybeynig. Toch sint der heyl wat veerbeynige soorten evünden. Ouk warren der soorten dee når wünsk up beide wysen uut de vöte kunden.

Vöäle dinosaurussen hadden groute krounen en höärns as versyring, anderen untwikkelden en butenwaerts skelet of steakels. De oaverleavende lyne dino’s van vandage den dag (vöägel) hebbet vake kleine lyve ümdat se en vlegend bestån leidet. Vöäle prehistoriske dinosauriers (beide vlegend en neetvlegend) hadden groute lyve. De gröätste sauropode dinosauriers kunden wal 39,7 meter grout worden en sou’n 18 meter houge. See warren de gröätste landdeers van alle tyden. Vöär vöäle soorten geldet en bewåringsvöäroordeyl: der wördt emeynd dat alle dinosauriers unwys grout warren, mär groute bütte blyvet better bewård töt se fossiliseerd sint. De meyste dinosauriers warren in döärsneyde sou rund de 50 centimeter lank.

De eyrste as soudöänig erkende fossile vündste stammet uut de 19. eywe. Den name ‘dinosaurier’ (‘verskrikkelik kruupdeer’) wör bedacht döär Sir [[Richard Owen]] in [[1841]] üm nen vasten term te hebben vöär disse “groute fossile kruupdeers”. Vanaf den tyd sint herstelde dinosaurierskeletten vöär museums rund de wearld groute turistentrekkers wörden. Dinosauriers sint en vast underdeyl van populäre kultuur wörden. Öären ümvang en öären angstwekkende en unvöärstelbåre verskyning hebbet der vöär esorgd dat se regelmåtig in böker en films vöärkummet, sou as [[Jurassic Park]] en Godzilla. En temapark in et [[Nedersaksisch|neadersassiske]] gebeed is [[Dinolaand Zwolle|Dinoland Zwolle]]. Döärdat se sou populäär sint, is der ouk vöäle geld vöär ny undersöök. Nye untdekkingen kummet regelmåtig in de media vöärby.
