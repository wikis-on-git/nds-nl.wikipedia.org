[[Ofbeelding:Corona de (29049230050).jpg|thumb|200px|Een [[votiefkroon]], deur de Visigotische keunink Rekkeswinthus (estörven in 672) an de kathelieke karke eschunken]]
[[Ofbeelding:Visigoth migrations.jpg|thumb|300px|Visigotische ummezwarvings]]
[[Ofbeelding:SanPedroNave1.jpg|thumb|300px|De Visigotische karke [[San Pedro de la Nave]] in Zamora, Spanje]]
De '''Visigoten''' ([[Latien]]: ''Visigothi'', ''Wisigothi'', ''Vesi'', ''Visi'', ''Wesi'', ''Wisi'') waren ien van de [[Goten|Gotische volken]], die op heur beurte diel uutmaakten van de (oost-)[[Germanen|Germaanse]] volken. Ze speulden in de [[late oldheid]] een belangrieke rolle op 't Europese toniel, as ien van de '[[barbaar|barbaarse]]' volken in de [[grote volksverhuzing]] die bijdreugen an de val van 't [[West-Romeinse Riek]]. Ze kwamen voort uut eerdere Gotische groepen, waoronder een grote groep [[Thervingi]], die vanof 376 't [[Romeinse Riek]] binnenedrungen waren en de Romeinen hadden helpen verslaon in de [[Slag bij Adrianopel]] in 378.

==Ummezwarvings en vestiging in de Romeinse gebieden==
De naoberverholdings tussen de Visigoten en de Romeinen waren wisselnd; dan weer was der stried, dan weer sleuten ze verdragen wanneer of det uutkwaamp. In 376 völlen de Visigoten [[Gotische Oorlog (376-382)|de Balkan binnen]] en vestigden heur in [[Thracië]] en [[Moesië]] (Servië mit Bulgaarse en Roemeense contreien an de benedenloop van de [[Donau]]). Onder [[Alarik I]] [[plundering van Rome (410)|plunderden ze Rome]] in 410. Daornao begunden ze meer blievend dale te strieken, veureerst in zudelk [[Gallië]] ([[Aquitanië]]). Daor leefden ze as ''[[foederati]]'' van de Romeinen, een verbond det in 418 töt stand kwaamp.

==Visigotische Riek==
Al rap kregen ze verschil mit de Romeinen en zetten ze heur eigen [[Visigotische Riek]] op, mit as anvaankelke heufdstad [[Toulouse]]. Vervolgens breidden ze heur macht uut naor Hispania ten koste van de [[Sueben]] en de [[Vandalen]]. In 507 wördden de Visigoten uut Gallië ewupt deur de [[Franken|Fraanken]], die heur onder [[Clovis I]] versleugen in de [[Slag bij Vouillé]]. Hiernao was 't Visigotische Riek beparkt töt Hispania en bezaten de Visigoten nooit meer laand baoven de [[Pyreneeën]], mit uutzundering van [[Septimania]].

==Geleuf en wetten==
In of rond 589 bekeerden de Visigoten onder [[Reccared I]] heur van 't [[Arianisme]] töt 't [[Geleufsbeliedenis van Nicea-Constantinopel|Niceense christendom]]. Dit en alderhaande aandere geleufszaken wördden eriegeld op de [[Concilies van Toledo]], waorvan der van de viefde töt in de zeuvende ieuw een stok of dartig plaatsevunden. Staorigiesan namen de Visigoten de cultuur van heur Hispanoromeinse onderdaonen aover. Heur wetboek, de ''[[Lex Visigothorum]]'' (det in 654 klaor was), schafte de lange treditie van onderscheiden wetten veur Romeinen en Visigoten of. Toen der ienmaol gien wettelk onderscheid meer was tussen ''Romani'' en ''Gothi'', raakten dizze groepen mit 'n beiden bekend as de ''Hispani''.

==De Visigoten in de Moorse tied==
In 711 [[veraovering van Hispania deur de Omajjaden|völt een macht van Arabieren en Berbers Hispania binnen]] en verleuren de Visigoten de [[Slag bij Guadalete]]. Keunink [[Roderik]] en veule aandere Visigotische leiders wördden edood, waornao 't Visigotische Riek rap in menare störtte. De Visigoten trökken heur terogge in 't noorden van 't schiereilaand, waor ze onder [[Pelagius]] in 718 of 722 't [[Keuninkriek Asturië]] vestigden. Daor versleugen ze in 722 [[Slag bij Covadonga|bij Covadonga]] de [[Omajjaden]], wat eziene wördt as 't begun van de zeuven ieuwen umspannende [[Reconquista]] (herveraovering) van Spanje op de [[Moren]].

==Naolaotenschop==
Verscheiden Visigotische karken bint bewaard ebleven. Ok wördt der deur archeologen nog aldeur Visigotische keunst weerevunden; de riekste vondst is de [[Schat van Guarrazar]] die in de 19de ieuw bij Toledo evunden wördden. De vier of vief steden waorvan bekend is det de Visigoten ze op 't Iberisch schiereilaand esticht hebt waren de ienige neie steden in West-Europa tussen de val van 't West-Romeinse Riek en de opkomst van de [[Karolingen]].

De [[Gotisch|Gotische taal]], die in Hispania töt in de achtste ieuw epraot wördden, hef niet biester veule invloed ehad op de [[Romaanse talen]] van Spanje en Portugal. Wal van Visigotische oorsprong bint veule, waoronder sommige van de miest veurkomende, Spaanse en Portugese veurnamen (Carlos, Federico, Luis, ezw.) en achternamen (García, González, Hernández, ezw.). De Lex Visigothorum diende töt in de late middelieuwen as basis veur de rechtspraoke in de christelijke gebieden van 't Iberisch schiereilaand.

{{Dia|Dit artikel is eschreven in 't [[Zuudwest-Drèents]].}}

{{Germoanen}}

[[Kategorie:Drèents artikel]]
[[Kategorie:Germoans vôlk]]
[[Kategorie:Romienen]]
