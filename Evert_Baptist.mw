'''Evert Baptist''' is een komisch typegien van de [[Grunnen (provìnzie)|Grunneger]] radioprissentaoter [[Wim Drent]] ([[Knoal (gemainte)|Knoal]], 1969), eerst te belustern op Simone FM en vanof febrewaori 2008 bi'j Radio Continu, beidend stesjons veur Noord-Oost-Nederlaand. Op dit leste stesjon heur ie Evert Baptist in 't pregramma 'Drent Draait Door'.

Evert Baptist kump uut 't [[Westerwoolde|Westerwoldse]] [[Vraiskeloo]] en is getrouwd mit Gretha. Hi'j is niet biester loek en skaamt hum nargens veur. Hi'j belt vake naor bedrieven of mèensen daoras e een adverteensie van in de kraante hef evunden, en kump mit bizarre vraogen en veurstellen. Zo stik e zien gesprekspartners de gek an, tötdet ze (mangs) deurkriegt det 't um kurendrieveri'je giet of det 't Wim Drent is.

Baptist zien stiel is schrouwerig; mangs praot e [[Grunnegs]], mangs Nederlaans mit een zwaor accent. Hi'j kondigt vake mit naodrok an det e van Vraiskeloo wegkump, en vrag beveurbield an de ofhaalchinees, die as d'r niks van begrip, of ze ook 'olifantn-oorn' (kroepoek) hebt, die as e uutebreid beschrieft in 't Grunnegs zunder 't woord 'kroepoek' te numen. Of hi'j belt hen de Neckermann, daoras e mitiene een lange onderbokse wil bestellen ("Ik heb 't vanavend koud"). Of hi'j wil uut eten mit de vrouwe en perbeert een taofel te risserveren bi'j de snackbar. Of hi'j perbeert in [[Klazieneveen]] in Zuud-Oost-Drenthe een garaziebox te kopen veur zien Zundap en vrag de eigenaor hoe of e dan thuus mut kommen naor Vraiskeloo. Zien stopzinnegiens bint "Goeiedag eem" en "Zeg maar."

==Bronnen==
*[http://www.wimdrent.nl/evert.html Evert Baptist zien webziede, mit opnaomes van zien tillefoonties en een Evert Baptist Beltoon]

[[Kattegerie:Drèents artikel]]
[[Kattegerie:Amusement]]
[[Kattegerie:Grunnen]]
