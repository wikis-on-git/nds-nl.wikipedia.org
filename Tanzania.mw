'''Tanzania''', officieel de '''Vereynigde Republik Tanzania''', is een land an de oustküste van [[Afrika]]. Et grenset an [[Uganda]] in et noorden, [[Kenia]] in et noordousten, de [[Komoro-eilanden]] en den [[indisken oceaan]] up et ousten, [[Mozambik]] en [[Malawi]] in et süden, [[Zambia]] in et süüdwesten en [[Rwanda]], [[Burundi]] en de [[[Demokratiske Republik van de Kongo]] up et westen. Den höygsten barg van Afrika, de [[Kilimanjaro (barg)|Kilimanjaro]] ligt in noordoustelik Tanzania. De höyvdstad is [[Dodoma]].

Vöäle belangryke [[mense|menskachtige]] [[fossil]]en sint in Tanzania vünden, so as uut et [[Plioceen]]-tydpärk, so een ses miljoon jår weaderümme. De undersoorte [[Australopithecus]] deade 4 töt 2 miljoon jåren weaderümme oaver heyl Afrika rundswerven. De oldste menskachtige oaverblyvsels sint evünden by den [[Olduvaiklouv]]. Do as 1,8 miljoon jår eleaden [[Homo erectus]] upstünd, verspreidden sik de menske sik oaver et heyle vasteland, en later ouk når [[Australie]], under de soorte ''[[Homo sapiens]]''. Disse soorte nöäm ouk Afrika heylemål oaver en roiden de öldere undersoorten uut. Eyne van de öldste volker van de wearld, de [[Hadza (volk)|Hadza]], likt uut Tanzania te stammen. See hebbet ne mundelike verhalentradity wårin vöärolden nöymd wordet. Disse vöärolden warren lange van lyf en gebröäken as eyrsten vüür en medicynen. Se woanden in grotten, net as ''Homo erectus'' en ''[[Homo heidelbergensis]]'' dee as ouk in disse streake woanden.

Later, in de [[Steyntyd|Steyn]]- en [[Bronstyd]], tröäken volker med [[Kushitiske språken]] vanuut [[Ethiopia]] up et süden an, Tanzania in. Oustkusjitiske volker kümmen Tanzania binnen vanaf et noorden van et [[Turkanameyr]], tüsken de 2000 en 2400 jår terügge. Ouk kümmen dår de [[Datooga (volk)|Datooga]] vanuut de hüdigendaagse grensstreake tüsken [[Süüdsudan]] en Ethiopie noch by, tüsken 2900 en  2400 jår eleaden. In deeselvde tyd tröäken de [[Bantuspråken|Mashariki Bantu]] vanuut Westafrika når de gebeden rund et [[Viktoriamear|Viktoria-]] en [[Tanganyikamear]]. Vanaf dår tröäken se wyder Tanzania in tüsken 2300 en 1700 jår terügge.<ref>[https://books.google.com/books?id=1i-IBmCeNhUC Christopher Ehret (2001). "An African Classical Age: Eastern and Southern Africa in World History, 1000 B.C. to A.D. 400". University Press of Virginia. ISBN 978-0-8139-2057-3]</ref>

Teagen et ende van den [[19e eeuw|19. eyw]] wör Tanzania koloniseerd döär [[Düütskland]], dee as der [[Düütsk Oustafrika]] van makeden. Nå den [[Eyrsten Wearldoorlog]] güng et bestüür oaver når et [[Vereynigd Köäningryk]]. Et vasteland wÖr [[Tanganyika]] nöömd. De eilanden van [[Zanzibar]] warren een eygen koloniaal distrikt. In 1961 en 1963 wörden de beide gebeden unafhanglik. In april 1964 kümmen se by eynander en vörmden de ''Vereynigde Republik Tanzania''.<ref>[https://www.cia.gov/library/publications/the-world-factbook/geos/tz.html Central Intelligence Agency. "The World Factbook: Tanzania".]</ref>

Volgens de [[Vereynigde Natys]] hevt Tanzania ungeveyr 2 miljoon inwunners. De bevolking is upbowd uut meyrdere volker, med verskillende språken en gelöyve. Tanzania's regeyringsförm is nen presidentiälen grundwetteliken republik. Seyt [[1996]] is de officiäle höyvdstad [[Dodoma]]. Hyr sit ouk et presidentskantoor, de landsvergadering en een antal regeyringsministerys.<ref>[https://web.archive.org/web/20130712145006/http://www.etsav.upc.es/personals/iphs2004/pdf/148_p.pdf (PDF) (Archiveerd) Aloysius C. Mosha. "The planning of the new capital of Tanzania: Dodoma, an unfulfilled dream". University of Botswana. Bekeaken up den 13. maert 2013.]</ref> In [[Dar es Salaam]], de eyrdere höyvdstad, sittet noch altyd de meyste regeyringskantoren. Et is ouk noch de grötste stad, belangryksten haven en vöärnaamste stad vöär de handel.
As et der up an kümt hevt Tanzania een eynpartyenstelsel; de sociaaldemokratiske partye [[Chama Cha Mapinduzi]] hevt de macht in handen.

Tanzania is bargachtig en dicht bebosd in et noordousten, by de Kilimanjaro. Drey van de [[Afrikaanske Groute Mearen]] ligget deyls in Tanzania. Up et noorden en westen ligt et [[Viktoriamear]], et grötste mear van Afrika, en [[Tanganyikamear]] et deepste mear van et wearlddeyl en bekend üm syne unike viskensoorten. Up et süden ligt et [[Malawimear]]. De oustküste is hete en dröyge. Net uut de küste ligt de eilandengruup van [[Zanzibar]]. Et Beskarmde Gebeed Menaibaai is et grötste beskarmde seagebeed van et land. Up de grense med Zambia, in de [[Kalambo]]-rivyr, ligget de [[Watervallen van Kalambo]], de up eyn nå grötste ununderbröäkene [[watervalle]] van Afrika.       

In Tanzania wordet meyr as 100 verskillende [[språken van Tanzania|språken]] eküürd. Dårmed hevt et de grötste språkverskeidenheid van Oustafrika. Up papyr hevt Tanzania ginne officiäle språke, mär et [[swahili]] wördt et meyst espröäken. Et wördt gebruked in de regeyring, de laegere rechtsalen en up de laegere skolen. Vöär internationalen handel en diplomatik gebruket se [[engels]]k. Ouk up et vöördesat underwys is engelsk noch de vöärnaamste språke, mär dår wolde de regeyring in [[2015]] vanaf.<ref>[https://afkinsider.com/88774/tanzania-ditches-english-education-overhaul-plan/ AFK Insider. "Tanzania Ditches English In Education Overhaul Plan". Skreaven up 17 February 2015. Bekeaken up 23 February 2015.]</ref> Ungeveyr 10% van de tanzanianen spreaket Swahili as eyrste språke. 90 percent hevt et as tweyde språke.

[[Kategorie: Tweants artikel]]
[[Kategorie: Afrika]]

[[nl:Tanzania]]
[[de:Tanzania]]
[[nds:Tanzania]]
[[en: Tanzania]]
