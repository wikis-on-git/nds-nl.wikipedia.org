De '''spèllen van t Grunnegs''' is n nait-offisjele veurkeursspèllen, baseerd op dijent van [[K. Ter Loan]]. t Is ôfstimd op de Nederlaandse spèllen om op dizze wieze de Grunnegse spèllen zo simpel meugelk te holden. Toch binnen der wel n aantel verschillen.  

== Oetgongspunten ==
* Veul schrieven zo as t oetsproken wordt, dus gain ''politie'', môr ''plietsie''
* Wel grammoatikoal korrekthaid beholden, dus nait ''weden'', môr ''wezen''
* Zo veul meugelk de ''c'' vervaangen deur ''k'' of ''s'', dus nait ''dialect'', môr ''dialekt''
* Engelse lainwoorden nait veraandern; dus gain ''sjört'' môr gewoon ''shirt'', gain ''sörves'' mor gewoon ''service''
* In geogroafische noamen de ''-en'' aachteraan zo veul meugelk vot hoalen, dus nait ''Leeuwarden'', môr ''Leeuwerd''

''oetwaarkens en meer regels hieronder''

== Woorden ìndegend op ''-en'' ==
Dizzent worden ien t Grunnegs voloet schreven, ondanks dat zai aaltieds ienslokken worden. Oetzönderns binnen (waark)woorden dij ìndegen op: ''-elen'' en ''-eren'' of ''-eling(en)'' en ''-ering(en)''. Hierbie wordt -n wel aachter de l of de r plakt.  
{|
| '''Nederlaands'''
| '''Grunnegs'''
| '''Uutsproak'''
|-
| kijken
| kieken
| kie'ng
|-
| praten
| proaten
| proa'n
|-
| paarden
| peerden
| pìdn
|-
| voeren
| vouern
| vouwedn
|-
| kletsen
| kwedeln
| kweejdoln
|}

Bie geogroafische noamen dij ìndegen op ''-en'' wordt de ''-en'' zo veul meugelk vot hoalt. Veurbeeld:

{|
| '''Grunnegs'''
| '''Nederlaands'''
|-
| Nimweeg
| Nijmeg'''en'''
|}

== Lösse lettergrepen ==
Net as ien t Nederlaands het t Grunnegs gain klinkerverdubbelen bie waarkwoorden mit lösse lettergrepen:
{|
| '''Nederlaands'''
| '''Grunnegs'''
|-
| lopen
| lopen (en dus gain ''loopen'')
|-
| duiken
| duken (gain ''duuken'')
|}

== Oa of ao? ==
Ien t Grunnegs bestaait gain twiefel: aaltied ''oa''.
Dus ''proaten'', ''kloagen'' en ''knoal''. As der in t Nederlaands n woord veurkomt mit n -oo dij n -oa oetsproak het, wordt dizze ien onveranderde vörm overnomen ien t Grunnegs. Dus gain ''noard'' of ''oar'' môr gewoon ''noord'' en ''oor''.

Bie woorden as ''zo as'' (zoals) wordt t woord ôfbroken om te veurkommen dat de -oa oetsproken wordt as de -oo in noord.

== Apostrof ==
As der aan de rechter zied letters votvalen, den wordt de apostrof wel schreven. Valen der letters aan t linkerkaant vot, den wordt der gain apostrof schreven:
{|- style="width:500px;" 
|
| '''Wel apostrof'''
| '''Gain apostrof'''
|-
| '''Nederlaands'''
| De hond speelde met zijn bal.
| Ik zag een hond.
|-
| '''Grunnegs'''
| d'Hond speulde mit zien bale.
| k Zag n hond.
|}
In ain enkel gevaal wordt de letter aan t woord vastplakt:
''soavends, smörns, smiddags''

t Votvalen van de ''-e'' in ''de'' wordt voak nait schreven of wordt vervongen deur t lidwoord "t", wegens grote overainkomst ien oetsproak.

== U of ö ==
Ien de Grunnegse toal binnen verschaaidene woorden woarbie de schriefwieze zo wel mit n -u as met n -ö wezen kin. n Goud veurbeeld hierveur is t woord ''Grunnen''. Dit wordt in n groot dail van de provìnzie as '''Grunnen''' schreven, môr in Oost-Grunnen zel t eer as '''Grönnen''' spèld worden. Baide vörmen worden juust rekend. Op Wikipedie wordt de -u bruukt, omdat n veurkeursregel van t Grunnegs is, zo min meugelk vrumde taikens te gebruken.

== Trema ==
Ien t Grunnegs vaalt t Nederlaandse trema vot en wordt nait vervongen. As der n woord staait as Itoalie, wait de Grunneger dat hai of zai t oetspreken mout as Itoalië.

== vv ==
As woorden ien t Nederlaands twij moal -f hebben, bieveurbeeld "koffie", den wordt dit ien t Grunnegs dubbel -v, dus "kovvie". Woorden kinnen noeit ìndegen op n -v.

{{Grunnegs woordenbouk}}

[[Kategorie:Grunnegs artikel]]
[[Kategorie:Grönnegse toalwiezer]]
