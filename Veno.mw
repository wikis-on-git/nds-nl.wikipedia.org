[[Ofbeelding:kasteel_Toutenburg.jpg|thumb|right|300px|Oaverbliefsel van kestiel Toutenburg]]
'''Venó''' of '''Veno''' ([[Nederlaands]]: ''Veno'') is een stadtien in 't noordwesten van de pervincie [[Oaveriessel]] ([[Kop van Oaveriessel]]). Sund [[1 jannewaori]] [[2001]] heurt 't bi'j de gemiente [[Stienwiekerlaand]]. Op [[31 december]] [[2006]] telden Venó 4121 inwoners (2041 manlu en 2080 vrouwlu). <ref>[http://www.steenwijkerland.nl/content.jsp?objectid=37108 Webstee van de gemiente Stienwiekerlaand]</ref>

==Geschiedenis==

Venó komp in 936 veur as ''Fulnaho''. 't Gebied is dan een wold det eigendom is van Otto de Grote, keizer van 't [[Heilige Roomse Riek]]. Dizze gaf an de bisschop van Utrecht, Balderik, toestemming umme d'r te jagen. In 1010 gef keizer Hendrik II 't wold (''Silva Fulnaho'') an 't [[Sticht Utrecht|bisdom Utrecht]]. In de [[11e ieuw]] wördden 't laand anemeuken en in de [[12e ieuw]] leut bisschop Godfried van Rhenen an 't [[Almere (meer)|Almere]] de borg 't ''Olde Huys'' neerzetten, mit een donjon en een kapel. Dizze borg wördden in de [[13e ieuw|13e]] en [[14e ieuw]] herhaaldelijk anevallen deur de [[Friezen]] uut [[Stellingwarven|Stellingwarf]]. Rondumme de borg ontstund 't dörp Op ten Camph. 't Kreeg op 12 juli 1354 stadsrechten. Nao 1380 nuumt ze de stad ''Vollenho''.

De bluuitied van de stad Venó lig in de eerste helfte van de [[15e ieuw]]. Venó is dan belaangriek deur de steurvisseri'je en is een ''bi'jstad'' van de [[Haanze]]. D'r wördden ok eerden verdedigingswallen en -poorten anelegd. In de eerste helfte van de [[16e ieuw]] bluuit de stad opni'j op. Georg Schenck van Toutenburg wördden laanddröst en later stadholder van Oaveriessel veur [[Karel V van het Heilige Roomse Rijk|Karel de Viefde]]. Hi'j leut een endtien buten de stad 't kestiel [[Toutenburg]] bouwen. Venó wördden 't bestuurscentrum veur de drei noordelijke pervincies, mar verleur dizze rolle toe as de [[Tachtigjaorige Oorlog]] uutbrak. In de ieuwen daornao verzoorden de stad.

In de twiede helfte van de [[19e ieuw]] bluuiden Venó weer eempies op. De slötgrachte van 't ''Olde Huys'' wördden een visseri'jhaven en 't kestiel wördden ofebreuken. Toe as in 1859 't eilaand [[Schoklaand]] ontruumd wördden, kwamen de mieste ''Schokkers'' te midden van de resten van 't kestiel te wonen. Op 't ende van de 19e ieuw hebt ze een ni'je haven ebouwd en ontstund een specifiek vissersschip, de Vollenhovense bol. Deur de anleg van de [[Ofsluutdiek]] (1932) kwaamp d'r an de Zuderzeevisseri'je een end. Venó wördden in 't begun van de [[Twiede Wereldoorlog]] belangriek as waarkhaven veur de inpoldering van de [[Noordoostpolder]].

In 1818 wördden Venó opedield in [[Stad Venó]] (de stad) en [[Ambt Venó]] ('t plattelaand det as d'r bi'j heurden). In 1942 hebt de [[Duutsers]] stad en ambt weer bi'j mekaar edaon. In 1957 gruuiden de gemiente Venó mit 10 hectare, deurdet ze d'r een stokkien van de Noordoostpolder bi'j deuden.

In 1973 gunk de gemiente samen mit onder aandere [[Blokziel]], [[Gietern]] en [[Wannepervene]] en wördden de ni'je gemiente [[Briederwiede]], mit Venó as heufdplaatse. In 2001 gungen Briederwiede en [[Iesselham]] op in de gemiente [[Stienwiek]]. Dizze gemiente veraandern twie jaor later van name. De bewoners vunden det een name as "Kop van Oaveriessel" of "Stienwiekerlaand" beter zol weden, umdet de name "Stienwiek" oe deud denken det de aandere gemienten deur Stienwiek eannexeerd waren.

Venó leeft vandage grotendiels van toeristenvolk. Een endtien buten de plaatse lig in de Noordoostpolder 't Nationaal Lucht- en Ruimtevaartlaboratorium.

De viering van 't 650-jaorige bestaon as stad op 12 juli 2004 was Mr. [[Pieter van Vollenhoven]] bi'j. Zie hebt hum töt erebörger van de stad benuumd. Zien achtername hef trouwens niks mit 't stadtien te maken.


==Verwiezings==
<references/>

[[en:Vollenhove]]
[[ne:Vollenhove]]
