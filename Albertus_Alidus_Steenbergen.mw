'''Albert Alidus Steenbergen''' ([['t Oveine]], 1814 - 1900) was een [[Drenthe|Drèentse]] skilder en skriever.

Deur een val as kiend was Steenbergen zien hiele leben invalide en mös hi'j hom mit krukken of een rolstoel verplaatsen. Oppe Fraanse skoele ien [[Koevern]] kreeg hi'j kunnigheid mit de publicisten [[Harm Boom]] en [[A.L. Lesturgeon]]. Ien 1833 gunk hi'j ien [[Hilversum]] ien de leer bi'j de kunstskilder [[Jan van Ravenswaay]]. Hi'j skilderden veural [[voegel|veugels]], [[bloeme]]n en insecten en toonden zien waark op verskillende groepstentoonstellings. Töt 1842 bleef-e ien 't westen, daornao gunk-e terogge naor 't Oveine.

Ien 't [[Nederlaands]] skreef Steenbergen teneelstokken en dörpsnovelles, en hi'j vertaalden de Faust van [[Johann Wolfgang von Goethe|Goethe]]. Hi'j is veural bekend um zien boek ''De nevelhekse'', oaver een wichien dat deur heur dörpsgenoten van allerhaand rampen beschuldigd wördt. Van de Nevelhekse stiet een beeld ien [[Hollandscheveld]]. Onder de titel ''Clapper der Calkoens'' gaf Steenbergen een seumtiende-eeuws dagboek uut det 'r twei van 't Oveine eskreben zollen hebben. Nao zien dood bleek det hi'j 't zölf uuteprakkezeerd had.

Wat de [[Drèents]]e taal angiet, hef Steenbergen woordenliesten, dialogen en gedichies eskreben. Van alle Drèentse skrievers leverden hi'j de grootste bi'jdrage veur de dialectbloemlezing ''Van de Schelde tot de Weichsel'', samenesteld deur de [[Grunnen (provinzie)|Grunneger]] onderwiezers en neven Joh. A. Leopold en L. Leopold (1881).

Ien Steenbergers gedicht ''De beuze jaeger'' blek 't klinkergebruuk det een deel van [[Zuudwest-Drenthe]] gemeen hef mit de [[Stellingwarven]] en [[Stienwiekerlaand]]: 'Reebroggens Borgt was ofêbrand; / Drij kiinder '''dwêlden''' um deur 't land, / Zij hadden honger, '''waeren''' kold, / En zwörven kriitend um in 't wold.'

== Gedicht ==
Hier volgt Steenbergens gave gedicht ''Droëvig harte'':

Noa 't Oostlaënd wil ik goan varen,<br>
Noa 't Oostlaënd wil ik goan meê;<br>
Wiid oaver de greune weiden,<br>
Wiid oaver de broene heiden,<br>
De broesende zee!

Miin mainje heb ik verlören,<br>
Miin mainje woont hier neet meer;<br>
't Is, zae ze, miin tiid nou van scheiden,<br>
Ik zal oe doar boaven verbeiden.<br>
Och! 't scheiden döt zeer!<br>

Veurbij, och, veurbij is ons zwerven,<br>
Bij zomertiid langes de vleet;<br>
Gien vögelzang streelt meer miin ooren,<br>
En plök ie weer blômen in 't koren,<br>
Veur mij zint ze neet!<br>

Ik plökke gien blom meer in 't koren,<br>
'k Zal langes de vleet neet meer goan.<br>
Gien nachtegoal zal ik meer heuren;<br>
Siert Meimoand et veld weer met kleuren,<br>
'k Bin hier lang van doan!<br>

Noa 't Oostlaënd wil ik goan varen,<br>
Noa 't Oostlaënd wiid oaver zee!<br>
Wiid oaver de greune weiden,<br>
Wiid oaver de broene heiden,<br>
Begraven miin wee!<br/><br/>

==Bronnen==
* ''Scheupers van de taol: Bloemlezing van de Drèentse Schrieverij 1837-2003'', bi'j menare zöcht en ieneleid deur Rouke Broersma, Het Drentse Boek, Zuudwolde, 2003
* ''Moi! Taalgids Drenthe'', deur Abel Darwinkel, Jan Germs en H. Slot, In Boekvorm Uitgevers bv, Assen, 2005 (p. 32)
* [http://nl.wikipedia.org/wiki/Hoofdpagina De Nederlaandse Wikipedia]
* [http://www.dbnl.org/tekst/_jaa003192401_01/_jaa003192401_01_0020.htm ''digitale'' bibliotheek voor de Nederlandse letteren, Levensbericht van Johan Albert Leopold]

[[Categorie:Drèents_artikel]]
[[Categorie:Drenthe]]
[[Categorie:Letterkunde]]
[[Categorie:Nederlaands schriever]]
[[Categorie:Nederlaands schilder]]

[[nl:Albert Steenbergen]]
