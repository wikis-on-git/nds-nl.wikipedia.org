[[Ofbeelding:Sheep_looking_to_the_right.jpg|thumb|right|400px|Skoap]]
[[Ofbeelding:3_little_lambs.jpg|thumb|right|200px|Veer lämmekes]]
Et '''skoap''' (''Ovis aries'') is een [[zoogdeers|zoogdeer]] met lieke howen. Vuur doezenden joaren terugge hebt meansken et deer etemd, um der oonder mear de [[wol]] van te kriegen. Sköape doot herkauwen en zeent nauw verwaant an den [[sik]]. Ze heurt bie et geslacht [[Ovis]], woer as ook den [[moeflon]] en et [[dikhoarnskoap|dikhoornskoap]] bie heurt. Et männeke neumt ze nen ''bok'' of ''ram'' en et vröwke ne ''ooi''. Et jong het een ''lam''. Een kastreerd männeke wörd wal es nen ''wear'' eneumd.

==Leawen==
Sköape köant 15 töt 20 joar oold worden, mer dit haalt ze neet vake: ze wordt meestentieds vuurtiedig dood doan. Euldere sköape raakt de taanden en koezen kwiet, zodet ze neet good etten köant en meender opleawert. Ze hebt 32 taanden en koezen: gin hooktaanden en boawenin ginne snietaanden. Boawen en oonder hebt ze 6 vuurkoezen en 6 koezen, en eankeld in de oonderkiwwe 8 snietaanden woermet as ze grös en kruden ofsniedet. De beweaging hiervan lik op det van ne [[tondeuse]] en geet dus heel aanders as bie [[koo]]beeste, dee as grös met de tonge löstrekt. Sköape köant doarduur körter grös etten. Noa koobeeste köant der nog wal sköape in de weade, mer aandersumme neet.

==Broek van et skoap==
Nöast wol leawert sköape ook [[melk]] en vleais. Vuural lamsvleais is geleefd. Ne skoapemage wörd in tradisjonele gerechte broekt, zo as in et [[Skotlaand|Skotse]] [[haggis]]. Van skoapedöarme wörden [[kondoom]]s maakt en der wörd nog aait snoaren vuur nen [[viool]] en aandere striekinstrumeanten van maakt. Doarnöast hooldt ze dieken stewig, duur et zaand an te treaden en opslag van beume en struken op te etten. [[Nederlaand]] was vroger sköapelaand. Rechtevoort hef [[Australië]] den naam: op ongevear 20 miljoen leu hebt ze doar 150 miljoen sköape. Zowat allen wol wörd oetvoord. Doarumme is Australië wearldwied ook grötsten woloetvoorder. In Nederlaand zeent verdan meender sköape: van 1,7 miljoen in [[1990]] noar 960.000 in [[2014]].

==Verleden==
Et tamme skoap keump van weelde sköape oet et geslacht Ovis. Et gef verskillende soorten weelde sköape, zo as de [[oerial]] en et dikhoornskoap. De meest woarskienlike vuuroolder van et tamme skoap zeent de moeflon (''Ovis gmelini'') oet [[Zuudwest-Azië]]'en misskien ook de [[argali]] (''Ovis ammon'') oet [[Midden-Azië]]. Alle sköape zeent kuddedeers. Net as den sik wör et skoap vuur [[7500]] [[Jezus Kristus|vuur Kristus]] temd. Doarmet is et een van de euldst etemde deers. Vanoet et [[Midden-Oosten]], woer as de leu et deer as eerste temmen, is et oawer de hele wearld verspreaidt. Meestentied treuk nen herder met zinne kudde roond um oawergroazerieje te vuurkommen. In Nederlaand en [[België]] zal et sköapedriewen ongevear 5000 vuur Kristus invoord wean. Pas in de late [[Middeleeuwen]] wörden sköape in ofslöttene weaides heulden. Groazen op breenken en meentes is nen tuskentrad.

==Rassen==
[[Ofbeelding:yorkshire_dales_sheep.jpg|thumb|right|200px|Skoap in de [[Yorkshire Dales]]]]
[[Ofbeelding:Racka_(Fabian).jpg|thumb|right|200px|[[Hongarije|Hongaars]] Rackaskoap]]
Duur fokken en [[natuurkeuze]] van verskillende laandskoppen zeent der rechtevoort bie mekaar 970 soorten sköape. Bekeand is den [[moeflon]] van [[Korsika]] en [[Sardinië]] den as in grote delen van [[Europa (werelddeel)|Europa]] oetzat is. Et hef der skien van at dissen van verweelderde tamme sköape stamt. Doarnöast is der ne verweelderde skoapesoorte, de [[soay]], den as leawt op de [[Sunte Kilda-archipel]], op et noorden van Skotlaand. Wat soorten sköape köant wal zes heurns hebben, zo as et [[Hebrideanskoap]].

===In Nederlaand===
In Nederlaand gef et [[heade]]- en weadesköape. De eersten komt vuural vuur op de zaandgroond van Oost-Nederlaand en [[Noord-Broabaant]]. Weadesköape tref iej vuural op kleigroond.

Headesköape komt van groond woer as weanig te etten is. Leu leuten de deers dagens op wiede, roewe groonden gröazen en drewen ze 's oawends wier tehope in den potstal. Doar wör de mest bie mekaar gadderd vuur op de skroale akkkergroond. Toen as der [[keunstmest]] oontdekt wör, warren sköape neet mear neudig. Rechtevoort stoat wat soorten op oetstaarven. Bie headesköape zeent der grote headesköape zo as den [[Schoonebeek|Skonebekker]], et [[Veluwe|Veluwse]] en et [[Kempen]]se skoap an de ene kaante, en kleane headesköape an de aandere kaante, woervan as der eankel mer et [[Dreante|Dreantse]] headeskoap is.

===Weadesköape===
Weadesköape komt van groond met völle voor, zo as zwoaren [[klei]] an de rivieren en an de kuste, of in mergellaand. Doar gröait aandere plaanten, woer as disse sköape et best op doot. Weadesköape wordt vuur et vleais of vuur de melk heulden. Den Texelder is vuur et vleais, terwiel as et [[Freeslaand|Freeske]] en [[Zeelaand|Zeeuwse]] skoap vuur de melk zeent. Doarnöast heb iej nog aandere bekeande soorten as et Mergellaandskoap en den Zwartbles.

==Stip vuur et gat==
Tegen et eande van de [[haarfst]] hebt ooien in Nederlaand nen greunen, blaauwen, zwarten of roden stip op de rugge. Dit keump umdet in de haarfst de bukke bie de ooien doan wordt. De bukke hebt een tuug umme met een krietsteampel vuur den boek, een ''dekblok''. Iederen bok hef zin egene kluur. As nen bok nen ooi bespreenk um te dekken, drok den bok den ooi den steampel op de rugge. Zo köant sköapehoolders zeen wulke sköape duur wulken bok dekt zeent. Zo kan hee ook zeen wonnear as een skoap lammeren mut. Dan kan hee doar tiedig rekkening met hoolden, want völle soorten sköape hebt doar vake hulpe bie neudig. 

==Skoap op de rugge==
Sköape köant duur öar dikke pak wol mangs neet wier in de bene kommen as ze op de rugge ligt. Dit neumt ze een ''verweanteld skoap''. Disse sköape mut subiet wier rechtop zat worden, umdat ze et aanders neet oawerleawt. Dit mut wal op ne gode wieze geburen. Aanders kan et deer ne verdreeide mage kriegen, woerduur as et in [[koma]] kan kommen en alsnog oet de tied keump.

==Sköape en sikke==
Et meest zichtboare oonderskeaid tusken sikken en sköape is det sköape ginnen sik hebt. Ook roekt sköape neet zo staark as sikken. Et oonderskead is wiedters good te zeen an de heurens: nen skoapenbok krult de heurns achter de oren noar dealten, terwiel as nen volgröaiden sikkebok recht opstoande of lecht eböagene heurs hef. Paring tusken sikken en sköape gebuurt regelmoatig en der keump mangs ook wal een [[embryo]] van, mer dee wordt meesttieds ofstötten. Toch keump der alle joaren wal aargens een bericht vuurbie van ne krusing tusken een skoap en nen sik, dee as dan ''scheit'' of ''gaap'' neumd wordt. Gelearde leu meant at et onmeugelik is, umdet een skoap 54 [[chromosoom|chromosomen]] hef en nen sik 60. Toch lukken et in [[1982]] al um deels gröaide embryo's van beade soorten in et laboratorium bie mekaar te doon en in de baarmoder verdan te loaten gröaien. Dit is neet echt nen krusing, mer nen [[chimeer]], ne lukrake samenvoging van liefsdelen.

{{commonscat|Sheep}}

[[Kategorie: Tweants artikel]]
[[Kategorie: Zoogdier]]
