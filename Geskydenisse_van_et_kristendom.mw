De '''Geschiedenisse van 't Kristendom''', of ok nog wel iens enuumd as '''Karkegeschiedenisse''', giet, zo as de name al zeg, over 't verloop van 't [[kristendom]]. Wat, tradisjoneel, begunnen bi'j de uutstörting van de [[Heilige Geest]] - wat wöd herdach met [[Pinkster]] - töt 'n met vandage.
De leste jaoren, deur de vunds van de [[Nag Hammadigeschriften]] en de [[Dode Zeerollen]] de veurige eewe, bint der slim wat wiezigings der deur-ekommen in de aait an-enömmen geschiedenisse van 't Kristendom. Zi'j hebt met disse, evunnnen, boeken better nao kunnen gao hoew as 't der almaole in 't vrogste begun an toew gungen, zölfs völle dingen bint bekend ewörren waorvan luu nie eweten hebt dat 't gebeurd is. Mar, 't blef aait 'n muuilike terrein, want völle hef te maken met 'n bepaolde uutgaonspunt van bekiek, en daor bint 't der heel völle van

't Karklike kristendom is 't wieds geleufden godsdienst op de weerld, met zien 2,1 miljard geleuvigen.

== Indeling ==
=== Indeling in 3 tiedn ===
An de haand van 't bekieks naor de gwoone geschiedenisse wöd de karkegeschiedenisse op 3 stukken verdeeld:
{| class="wikitable"
!Tiedn !! jaortalln !! Begunnegie
|-
| De oale karkegeschiedenisse || 30 - 590
| [[Pinkster]]
|-
| De Middeleewen || 590 - 1517 || [[Paus Gregorius I]] wödt paus
|-
| De ni'je karkegeschiedenisse || 1517 - vandage || [[Maarten Luther]] döt zien 95 stellings tegen de oflaat bekend wörren
|}

=== Klassieke indeling ===
'n Aandere klassieke indeling, van de haand van de Nederlaanse karkhistoricus [[Otto de Jong]], wödt gebruukt in zien haandboek ''Geschiedenis der kerk'':
# de vrogge karke (töt 312)
# de staotskarke (312-1100)
# de machtskarke (1100-1500)
# de skeurnde karke (1500-1600)
# de bevoogde karke (1600-1775)
# de betwiefelde karke (1775-1914)
# de bestreedn karke (1914-heden)

==Jezus uut Nazareth==
De karke, en aandere kristlike stromings, bint begunnen bi'j [[Jezus]] (Hebreews: Jesjoe'a) uut Nazareth, 'n jeudse keerl die, voolgens de [[Biebel]], um 'n naobi'j 3 jaor op pad gungen deur [[Palestina]] um leerlings te zuuken um eur te leren over zien bekiek van de Tora en de profeten. Hi'j maakten völle voolglings, die hum zagen as de beleufde Messias (Hebreews: Masji'ach) uut 't [[Oolde Testement|Oale Testement]] (Hebreews.: Tenach). Maa ok völle luu haren 't op 'n geven moment 't aorig hoge zitten van zien praoties; denne hebt dan ok de Romeinse hoge heren zo wied kunnen kriegen um hum de dood in te jagen an 't kruus. Maa, dit deud he, voolgens 't [[Johannes Evangelie]], uut vri'je wille; töt vergiffenisse van de zunde van de meansen, hi'j leut 't dan ok almaole zo uutkommen dat he 't an kruus angöngen. En, voolgens de Biebel, is he nao 3 dagen weer op-estaone en is he 'n zettie later op 'n hemel an terugge-gaone um naost zien [[God|Va]], an 'n rechterhaand, te gaon zitten, töt dat he terugge kump um de bökkies van de skaopies te skeiden. Hiernao, nao 50 dagen, kwamen de Heilige Geest op zien voolglings, waorvan de 12 discipels 't heufd waren,  en bint eur op pad egaone umme zien leer te verspreaidn. Hier was de oergemiente geboorn; wat later töt de grootsn weerldrilligie in de geschiedenisse zolln uutgreuin.
Di's de tradisjonele kristlijke/ karklike uutleg, mar de leste halve eewe wilt luu 't nog wel 'ns aans uutleggen. Hieronder meer der oaver.

=='t Vrogge kristendom==
Daanks de vunds van de Nag Hammadigeschriften en de Dode Zeerollen de veurige eewe, kunne wi'j noe better zeggen en uut iene zetten dat 't vrogge kristendom völle stromings ehad hef:
* Vrogkristlike-jeuden of Jeudse-kristenen, zo as ok de oergemiente te Jeruzalem jeuds-kristlik was. Töt de 4e/ 5e eewe hebt der kristlikjeudse groepen bestaon, waorvan Ebionietn en Nazoreen bekend der van bint.
* 'n Proto-orthodoxie; 't Paulinisme, ofwel 't Kristndom basseerd op de leer van de apostel [[Paulus]], en later zolln uutbreaidn töt de [[Rooms-Katholieke Karke|orthodoxie]].
* 'n [[Gnostiek]], Die pas veur 'n groot deel oons bekend wörren met de vunds van de Nag Hammadiegeschriften in 'n oale ruïne op [[Egypte]]. Disse göngen ophoalden te bestaon, naodat 't orthodoxe Kistendom staotsgodsdienst van 't Romeinse Riek wörren.

==Eerste eewe==
===Vrogkristlijke jeuden===
'n Eersten begön van 't kristendom was 't gien appatten geleuf, mar iene van de meerdere stromings binnen 't [[Jeudendom]] uut die tied. 't Vrogste kristendom was nie van plaan umme zich van 't jeudendom of te gaon, mar veul binnen 't jeudse deankkader en 't prakteserende jeudse. Disse luu kwaam saam umme 'n jeudsen maoltied te etten, en legden bi'j 't brekken van 't stoete en 't zoepen van de wien de naodruk op eur Rabbijn, of Messias, Jezus. Tiedens disse maoltieden göngen ze leren en diskuseren uut de Tora en de uutleg waor Jezus der an gaven. Mar, disse stroming legden veural de naodruk op de Messiaanse tied en Jezus' levenswieze. 
't Was eertieds völle gaanks dat der binnen 't jeudendom aorig wat proselieten waren, en der bi'j kwaam. Ok was dat zo gaank bi'j de Vrogkristlike-jeuden, hier göngen zölfs de apostel Paulus de weerld in umme aandere jeuden, en anverwaante proselieten, met de Jezus-stroming bekend te maken en töt eur gemienskap an te sluiten.
Umdat der völle Grieken en aandere luu, deur Paulus, binnen disse stroming kwaam, veraanderden 't Jeudse karakter van 't kristendom en göngen luu de jeudse gebruken en interpretatie van de teksten aans doe.

Mar, töt in de 4e/ 5e eeuwe hebt der nog Jeudskristlike groepen bestaone, zo as de [[Nazoreers]] en de [[Ebonieten]].

Iene van de teksten uut 't Ni'je Testement waor 't duudlik uutkump dat Jezus 'n Tora-getrouwe jeude waren is:

Matteüs 5: ''17 Ie mut nie deanken dat-k ekommen binne umme de Tora en de Profeten vot te doe; Ik binne nie ekommen umme ze vot te doe, mar umme ze 'n volle betekkenisse te geven. 18 Ik zeg oe: zolange as 'n hemel en aarde bestaot, zal der nie íéne jota of tittel uut de Tora vot edaone wörden, tötdat an aals der 'n eande kump. 19 Dus, wie ok mar 'n kleansten van de geboden vot döt, en aander volk leert 'tzölfde te doe, zal ok 'n kleansten nuumd wörden in 't hemelse koninkriek. Mar wie zich an al de geboden höldt en aander volk leert 'tzölfde te doe, die zol 'n grote name hemmen in 't hemelse koninkriek.''

===Thomas Evangelie===
Bi'j de vunds van de Nag Hammadi-geschriften in 1945 was ok 't [[Evangelie van Tomas|Thomas Evangelie]] anwezig. 't Thomas evangelie is 'n apokrief geschrift, die nie töt 't canon van de Biebel hef toe treden moogt. Maa, tegensworig wöd ezeg dat 't Thomas Evangelie 'n eersten geskrift waren waor de woorden van Jezus wörren op vaste-zet, en denne hef later - zo lek 't -, naost Bron Q, edient as oerbronne veur de latere geschriften. Völle uutspraken bint drek en indrek terugge te vinnen in de Ni'j Testementiese boeken, maa ok aandere Gnostiese.

't Geschrift warre wi'j noe in haanden hebt is 'n oalere uutgave, dateerden uut de 4e eewe, maa deur de tekste hen is nog 'n jonkere varsie te ziene. In 1900 haren ze al stukkies fragmenten evunnen uut de 3e eewe. Ze gaot der van uut dat 't oorspönklik eschreven zollen ween um en naobi'j 40 nao Christus, tientallen jaoren veur de Biebelse evangelien.
Maa, 'n aandere these zeg weer dat Thomas juustum vanuut de Biebelse evangelien, en aandere bronnen, is op-eskreven; in plase van aansumme. Dit is voolgs veul volk de leste tied 't annemmlikst, umdat de Biebelse evangelien 'n duudlik Jeuds karakter hebt en Thomas 'n Gnosties karakter.

===Apostel Paulus===
'n Blangrieke keerl veur de orthodoxie is Paulus ewest. Over hum he-j te lezen in 't Biebelboek [[Haandelings van de Apostels]] toe he nog Saulus (Hebreews: Sja'oel) hietten. Daor he in 'n begun 'n stark vervoolger waren van de aldereerste kristenen. Maa, toe he 'n maol op Damascus an göngen, daor he 'n antal kristenen wollen vervoolgen, wörren he van zien peerd of-esmetten deur dat he verblind wörren deur 'n aldermachies stark licht. En 'n stemme uut 'n hemel vreug an hum worumme as he Hum vervoolgen, toe wörren he bekeerd en hef he zich later bi'j Ananias deupen laoten. Daor hef he de name Paulus an-enömmen. 
Hiernaor wörren he 'n stark veurvechter van 't Kristlike geleuf, en hef he buuten Palestina völle heidenen bekeerd en 'n bulte gemienten estich. In de Biebel bint in 't [[Ni'je Testement]] 'n flink antal brieven te vinnen waor ezeg van wöd dat hi'j ze schreven hef. Hi'j wörren later dan ok de 13e Apostel enuumd.

De leer die hi'j verspreidden, met zien brieven, en de daor uutvleuiende geleufsopvattings nuumt men Paulinisme; waor as alle karklike stromings uuteandlik uut bint egreuit.
Zo haren he aandere ideen over de Tora, in verbaand met de geleuvigen uut aander volker, as de aandere Apostels. Met [[Jakobus de Rechtvaardige|Jakobus]] (Hebreews: Ja'akov) , leider van 'n gemiente in Jeruzalem, en hef he ok 'n maol trammelant ehad; worumme as Jakobus veurstaander waren veur 't behoald van de jeudse wetten en tradisies (en disse ok an niet-jeuden wol opleggen, waor Paulus 't nie met iens waren).

==Tweede eewe==
===Apostels en Apostoliese Va's===
Jeruzalem waren 't centrum van 't kristendom ewörren, met Jakobus an 't heufd van de gemiente töt 't jaor 61, toe as he stienigd wörren - voolgens [[Flavius Josefus]]. 't Duurden nie laange of de Apostels haren wiedverspreid gemienten estich. Völle van eur bint as martelaar umme-kommen, zo as Jezus 't al haren edacht. 

De [[verwoesting van Jeruzalem]] deur de Romeinen in 't jaor 70 hef as 'n slim blangrieke gebeurtenisse speult veur 't kristendom. Noe was Jeruzalem nie meer 't centrum, maa wörren Rome dat zo zachies an, waor Paulus en Petrus (Aremees: Kefas) begraven ligt. Noe waren ok de meeste ooggetuugen van Jezus zien leven uut de tied ekommen, en mossen de geleuvigen vastigheid hemmen; noe wördden de leer van Jezus op pepier ezet. Viere van disse leergeschriften bint 't canon van de Biebel op-enömmen.

Nao de Apostels en aandere oogetuugen kwamen de tied veur eure opvoolgers, denne die wi'j de Apostliese va's nuumt; van veul van die luu wöd ezegt dat ze de Apostels nog ekend hebt. Antal brieven, verhaandelings, fragmenten en apologien van eur bint bewaord ebleven en draagt eure name. Van [[Clemens]] wörren 'n tweetal brieven bekend. Ok 't onderwies van de Twaalf Apostels, de Didache, was 'n belangriek skriftlike bronne vanuut de eersten eewe van 't kristendom.

De tied van de Apostoliese va's beslöt van 90 töt 'n met 160 nao Kristus.

De beduuding 'apostoliese va's' is veur 't eersten gebruukt deur J. B. Cotelier die in 1672 is begunnen met 't verzamelen en bi'jienebrengen van disse dokumenten. Op dit moment wöd töt de dokumenten van de apostoliese va's erekkend:

    De zeuven brieven van Ignatius van Antiochië
    De brief van Polycarpus van Smyrna
    Martyrium Polycarpi ('n tekste over de marteldood van Polycarpus)
    De tweeë brieven van Clemens I van Rome
    't Onderwies van de twaalf apostels, de Didachè
    De brief van Barnabas
    Fragmenten van Papias
    De brief an Diognetus
    De apologie van Quadratus
    De herder van Hermas

Manks bint de skrievers van disse schriften onbekend. Bekende skrievers waren:

    Paus Clemens I-- Eersten Brief van Clemens an de kristenen van Korinthe.
    Polycarpus van Smyrna – Brief van Polycarpus an Philippi.
    Ignatius van Antiochië – zeuven Brieven.
    Papias van Hierapolis – fragmenten van zien boeken.

Van Ignatius en Polycarpus is bekend dat zi'j als martelaar estörven bint.

    Hermas was 'n breur was Paus Pius I. Mooglik is he slave west. ca 150

===Gnostiek: Valentinus===
[[Valentinus]] (°Alexandrië, um en naobi'j 100 - 175) was 'n dichter, theoloog en groot gnosties leraar en opzetter van de sekte van de valentiniaann.
Hi'j wörn um en naobi'j 't jaor 100 in Beneen-Egypte geboorn. Hi'j wörn kristen en kreengn zien weetnskaplike opleiding in Alexandrië, waornao he naor Rome göngn, waor he van 135 töt 160 of 165 in warkn was. Rond 140 was he krap-an bisschop van Rome ewörn - de funktie die later de name paus kreengn -, maa uuteandlik wörn [[Paus Pius I|Pius de martelaar]] 't. Later is Valentinus nog naor Cyprus hen-egaone.

Zien leer haadn he met-kreengn deur de Stoa en 't platonisme van zien tied. Voolngns [[Tertullianus]], die 't nie zo met Valentinus iens waarn, was hi'j 'n knieftig keerltie en kon hi'j goed praotn: ''et ingenio et eloquio poterat''.

Zien skoele göngn in tween en kreengn 'n oostlike kaante, waor Theodotus bi'j beheurdn, en 'n westlike met onder aandere Herakleon en Ptolemaeus.

Valentinus keus de mythos boavn de ratio. Dat gebeurdn op grond van 'n zweefrig gebeurn. Hi'j haadn 'n visioen van 'n pas-geboorn kind. Hi'j vreug dat kind: 'Wie bi-j?'. 't Kind terugge: 'Ik binne de Logos'. An Valentinus was, zo as Paulus toew op Damascus an göngn, 'n eewign Kristus veur-ekommn. Zo as 't beskreevn stiet in zien [[Evangelie van de Waorheid]].

Um en naobi'j 130 töt 'n met 160 nao Kristus hef 't Gnostiek, tiedns Valentinus' leevn, zienn hoogte punt ehad.

{{Dialekt|sdz|[[Vechte|'t Vechtdal]]|ANS}}
[[Kategorie:Christendom]]
