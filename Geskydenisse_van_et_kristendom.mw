De '''Geschiedenisse van 't Kristendom''', of ok nog wel iens enuumd as '''Karkegeschiedenisse''', giet, zo as de name al zeg, over 't verloop van 't [[kristendom]]. Wat, tradisjoneel, begunnen bi'j de uutstörting van de [[Heilige Geest]] - wat wöd herdach met [[Pinkster]] - töt 'n met vandage.
De leste jaoren, deur de vunds van de [[Nag Hammadigeschriften]] en de [[Dode Zeerollen]] de veurige eewe, bint der slim wat wiezigings der deur-ekommen op de aait an-enömmen geschiedenisse van 't Kristendom. Zi'j hebt met disse, evunnnen, boeken better nao kunnen gao hoew as 't der almaole op 't vrogste begun an toew gungen, zölfs völle dingen bint bekend ewörden waorvan luu nie eweten hebt dat 't gebeurd is. Mar, 't blef aait 'n muuilike terrein, want völle hef te maken met 'n bepaolde uutgaonspunt van bekiek, en daor bint 't der heel völle van

't Karklike kristendom is 't wieds geleufden godsdienst op de weerld, met zien 2,1 miljard geleuvigen.

== Opdeling ==
=== Opdeling in 3 tiedn ===
An de haand van 't bekieks naor de gwoone geschiedenisse wöd de karkegeschiedenisse op 3 stukken verdeeld:
{| class="wikitable"
!Tiedn !! jaortalln !! Begunnegie
|-
| De oale karkegeschiedenisse || 30 - 590
| [[Pinkster]]
|-
| De Middeleewen || 590 - 1517 || [[Paus Gregorius I]] wödt paus
|-
| De ni'je karkegeschiedenisse || 1517 - vandage || [[Maarten Luther]] döt zien 95 stellings tegen de oflaat bekend wördden
|}
{{Horizontalen tiedbalk
|border=none
|link-to=-
|title=Indeling Kristendom
|collapsible=yes
|row1=note
|row1-1-text= Pinkster
|row1-1-arrow=
|row1-1-at=30
|row2={{#invoke:Horizontal Timeline | showOneRow | 
 |row1=timeline
 |from=0
 |to=2014
 |row1-texttop={{{texttop|0.5em}}}
 |row1-height={{{height|2.5em}}}
 |row1-bordertop=solid 0.1em black
 |row1-borderbottom=solid 0.1em black
 |row1-1-text=
 |row1-1-from=0
 |row1-1-to=30
 |row1-1-colour=#ffffff
 |row1-2-text=Olde karkgeschiedenisse
 |row1-2-from=30
 |row1-2-to=590
 |row1-2-colour=#ccccff
 |row1-3-text=De Middeleeuwen
 |row1-3-from=590
 |row1-3-to=1517
 |row1-3-colour=#ffcccc
 |row1-4-text=De ni'je karkegeschiedenisse
 |row1-4-from=1517
 |row1-4-to=2014
 |row1-4-colour=#cffccc
 }}
|row3=scale
|from=0
|inc=100
|to=2014
|axis-nudge=-1em
|caption=Indeling periodes Kristendom
}}

=== Klassieke opdeling ===
'n Aandere klassieke opdeling, van de haand van de Nederlaanse karkhistoricus [[Otto de Jong]], wödt gebruukt op zien haandboek ''Geschiedenis der kerk'':
# de vrogge karke (töt 312)
# de staotskarke (312-1100)
# de machtskarke (1100-1500)
# de skeurnde karke (1500-1600)
# de bevoogde karke (1600-1775)
# de betwiefelde karke (1775-1914)
# de bestreedn karke (1914-heden)

==Jezus uut Nazareth==
De karke, en aandere kristlike stromings, bint begunnen bi'j [[Jezus]] uut Nazareth, 'n jeudse keerl die, voolgens de [[Biebel]], um 'n naobi'j 3 jaor op pad gungen deur [[Palestina]] um leerlings te zuuken um eur te leren over zien bekiek van de Tora en de profeten. Hi'j maakten völle voolglings, die hum zagen as de beleufde Messias (Hebreews: Masji'ach) uut 't [[Oolde Testement|Oale Testement]] (Hebreews.: Tenach). Maa ok völle luu haren 't op 'n geven moment 't aorig hoge zitten van zien praoties; denne hebt dan ok de Romeinse hoge heren zo wied kunnen kriegen um hum de dood op te jagen an 't kruus, aandere uutleg is dat de Romeinn Hum umbrachn umdat he poletiek gevaorlik eziene wördden. Maa, dit deud he, voolgens 't [[Johannes Evangelie]], uut vri'je wille; töt vergiffenisse van de zunde van de meansen, hi'j leut 't dan ok almaole zo uutkommen dat he 't an kruus angöngen. En, voolgens de Biebel, is he nao 3 dagen weer op-estaone en is he 'n zettie later op 'n hemel an terugge-gaone um naöst zien [[God|Va]], an 'n rechterhaand, te gaon zitten, töt dat he terugge kump um de bökkies van de skaopies te skeiden. Hiernao, nao 50 dagen, kwamen de Heilige Geest op zien voolglings, waorvan de 12 discipels 't heufd waren,  en bint eur op pad egaone umme zien leer te verspreaidn. Hier was de oergemiente geboorn; wat later töt de grootsn weerldrilligie op de geschiedenisse zolln uutgreuin.

=='t Vrogge kristendom==
Daanks de vunds van de Nag Hammadigeschriften en de Dode Zeerollen de veurige eewe, kunne wi'j noe better zeggen en uut iene zetten dat 't vrogge kristendom völle stromings ehad hef:
* Vrogkristlike-jeuden of Jeudse-kristenen, zo as ok de oergemiente te Jeruzalem jeuds-kristlik was. Töt de 4e/ 5e eewe hebt der kristlikjeudse groepen bestaon, waorvan Ebionietn en Nazoreen bekend der van bint.
* 'n Proto-orthodoxie; 't Paulinisme, ofwel 't Kristndom basseerd op de leer van de apostel [[Paulus]], en later zolln uutbreaidn töt de [[Rooms-Katholieke Karke|orthodoxie]].
* 'n [[Gnostiek]], Die pas veur 'n groot deel oons bekend wördden met de vunds van de Nag Hammadiegeschriften op 'n oale ruïne op [[Egypte]]. Disse göngen ophoalden te bestaon, naodat 't orthodoxe Kistendom staotsgodsdienst van 't Romeinse Riek wördden.

Veur 'n uut-ewiede artikel kiek ok: [[Vrogge Kristendom]]

==Eerste eewe==
===Vrogkristlijke jeuden===
'n Eersten begön van 't kristendom was 't gien appatten geleuf, mar iene van de meerdere stromings binnen 't [[Jeudendom]] uut die tied. 't Vrogste kristendom was nie van plaan umme zich van 't jeudendom of te doe, mar veul binnen 't jeudse prakkedeanken, tradities en volk. Disse luu kwaam saam umme 'n jeudsen maoltied te etten, en legden bi'j 't brekken van 't stoete en 't zoepen van de wien de naodruk op eur Rabbijn, of Messias, Jezus. Tiedens disse maoltieden göngen ze leren en prakkedeanken uut de Tora en de uutleg waor Jezus der an gaven. Mar, disse stroming legden veural de naodruk op de Messiaanse tied en Jezus' levenswieze. 
't Was eertieds völle gaanks dat der binnen 't jeudendom aorig wat proselieten waren, en der bi'j kwaam. Ok was dat zo gaanks bi'j de Vrogkristlike-jeuden, hier göngen zölfs de apostel Paulus de weerld in umme aandere jeuden, en anverwaante proselieten, met de Jezus-stroming bekend te maken en töt eur gemienskap an te sluiten.
Umdat der völle Grieken en aandere luu, deur Paulus, binnen disse stroming kwaam, veraanderden 't Jeudse karakter van 't kristendom en göngen luu de jeudse gebruken en bekiek op de teksten aans doe.

Mar, töt op de 4e eewe hebt der nog Jeudskristlike groepen bestaone, zo as de [[Nazoreers]] en de [[Ebionieten]].

Iene van de teksten uut 't Ni'je Testement waor 't duudlik uutkump dat Jezus 'n Tora-getrouwe jeude waren is:

Matteüs 5: ''17 Oeluu mut nie deanken da-k ekommen binne umme de Tora en de Profeten vot te doe; Ik binne nie ekommen umme ze vot te doe, mar umme ze 'n volle betekkenisse te geven. 18 Ik zeg oe: zolange as 'n hemel en aarde bestaot, zal der nie íéne jota of tittel uut de Tora vot edaone wörden, tötdat an aals 'n eande kump. 19 Dus, wie ok mar 'n kleansten van de gebeuden vot döt, en aandere luu leert 'tzölfde te doe, zal ok 'n kleansten nuumd wörden op 't hemelse koninkriek. Mar wie zich an al de gebeuden höldt en aandere luu leert 'tzölfde te doe, die zol 'n grote name hemmen op 't hemelse koninkriek.''

===Apostel Paulus===
'n Blangrieke keerl veur de orthodoxie is Paulus ewest. Over hum he-j te lezen in 't Biebelboek [[Haandelings van de Apostels]] toe he nog Saulus (Hebreews: Sja'oel) hietten. Daor he in 'n begun 'n stark vervoolger waren van de aldereerste kristenen. Maa, toe he 'n maol op Damascus an göngen, daor he 'n antal kristenen wollen vervoolgen, wördden he van zien peerd of-esmetten deur dat he verblind wördden deur 'n aldermachies stark licht. En 'n stemme uut 'n hemel vreug an hum worumme as he Hum vervoolgen, toe wördden he bekeerd en hef he zich later bi'j Ananias deupen laoten. Daor hef he de name Paulus an-enömmen. 
Hiernaor wördden he 'n stark veurvechter van 't Kristlike geleuf, en hef he buuten Palestina völle heidenen bekeerd en 'n bulte gemienten esticht. In de Biebel bint in 't [[Ni'je Testement]] 'n flink antal brieven te vinnen waor ezeg van wöd dat hi'j ze schreven hef. Hi'j wördden later dan ok de 13e Apostel enuumd.

De leer die hi'j verspreidden, met zien brieven, en de daor uutvleuiende geleufsopvattings nuumt men Paulinisme; waor as alle karklike stromings uuteandlik uut bint egreuit.
Zo haren he aandere ideen over de Tora, in verbaand met de geleuvigen uut aander volker, as de aandere Apostels. Met [[Jakobus de Rechtvaardige|Jakobus]] (Hebreews: Ja'akov), leider van 'n gemiente op Jeruzalem, hef he ok 'n maol trammelaant ehad; worumme as Jakobus veurstaander waren veur 't behoald van de jeudse wetten en tradisies (en disse ok an niet-jeuden wol opleggen, waor Paulus 't nie met iens waren). 't Is veural Paulus ewest worumme as 't kristendom zich ofdeud van 't jeudendom; Paulus hef de Tora en de jeudse traditsies uut-ewisselt veur geleuf en vergivving van zunden deur 't kruus.

===Thomas Evangelie===
Bi'j de vunds van de Nag Hammadi-geschriften in 1945 was ok 't [[Evangelie van Tomas|Thomas Evangelie]] anwezig. 't Thomas evangelie is 'n apokrief geschrift, die nie töt 't canon van de Biebel hef toe treden moogt. Maa, tegensworig wöd ezeg dat 't Thomas Evangelie 'n eersten geskrift waren waor de woorden van Jezus wördden op vaste-zet, en denne hef later - zo lek 't -, naöst Bron Q, edient as oerbronne veur de latere geschriften. Völle uutspraken bint drek en indrek terugge te vinnen in de Ni'j Testementiese boeken, maa ok aandere Gnostiese.

't Geschrift warre wi'j noe in haanden hebt is 'n oalere uutgave, dateerden uut de 4e eewe, maa deur de tekste hen is nog 'n jonkere varsie te ziene. In 1900 haren ze al stukkies fragmenten evunnen uut de 3e eewe. Ze gaot der van uut dat 't oorsprönklik eschreven zollen ween um en naobi'j 40 nao Kristus, tientallen jaoren veur de Biebelse evangelien.
Maa, 'n aandere these zeg weer dat Thomas juustum vanuut de Biebelse evangelien, en aandere bronnen, is op-eskreven; in plase van aansumme. Dit is voolgs veul volk de leste tied 't annemmlikst, umdat de Biebelse evangelien 'n duudlik Jeuds karakter hebt en Thomas 'n Gnosties karakter.

==Tweede eewe==
===Apostels en Apostoliese Va's===
Jeruzalem waren 't centrum van 't kristendom ewörden, met Jakobus an 't heufd van de gemiente töt 't jaor 61, toe as he stienigd wördden - voolgens [[Flavius Josefus]]. 't Duurden nie laange of de Apostels haren wiedverspreid gemienten estich. Völle van eur bint as martelaar umme-kommen, zo as Jezus 't al haren edacht. 

De [[verwoesting van Jeruzalem]] deur de Romeinen in 't jaor 70 hef as 'n slim blangrieke gebeurtenisse speult veur 't kristendom. Noe was Jeruzalem nie meer 't centrum, maa wördden Rome dat zo zachies an, waor Paulus en Petrus (Aremees: Kefas) begraven ligt.  Noe waren ok de meeste ooggetuugen van Jezus zien leven uut de tied ekommen, en mossen de geleuvigen vastigheid hemmen; noe wördden de leer van Jezus op pepier ezet. Viere van disse tientalln töt honderden leergeschriften bint 't canon van de Biebel op-enömmen. Ok noe greuiden Rome, Caesarea en Antiochië uut töt belangrieke orthodox-kristlike centra. In Rome begunnen zich de [[Apostoliese succesie]] te ontwikkelen, der van uutgaonde dat Petrus (Kefas) 'n eersten bisschop waren van Rome en al zien opvoolgers in zien traditsie beheurden.

Nao de Apostels en aandere oogetuugen kwamen de tied veur eure opvoolgers, denne die wi'j de Apostliese va's nuumt; van veul van die luu wöd ezegt dat ze de Apostels nog ekend hebt. Antal brieven, verhaandelings, fragmenten en apologien van eur bint bewaord ebleven en draagt eure name. Van [[Clemens]] wördden 'n tweetal brieven bekend. Ok 't onderwies van de Twaalf Apostels, de Didache, was 'n belangriek skriftlike bronne vanuut de eersten eewe van 't kristendom.

De tied van de Apostoliese va's beslöt van 90 töt 'n met 160 nao Kristus.

Kiek ok: [[Apostoliese Vaars]]

===Apostoliese geleufsbeliedenis===
Ondaanks de name is disse geleufsbeliedenis nie ofkomstig van de apostels. De juuste datering bi-w nie zeker van. Waorschienlik vindt dissent heur oorspröng in de eerste of tweede eewe nao Kristus. Iene van de vrogst bekende anzetten veur 't ''Apostolicum'' is trugge te vinnen in de geskriften van [[Ireneüs van Lyon]]. In iene van zien teksten, daterend uut 't jaor 170 schref he de geleufsartikels as voolgt:
<poem>
    Wi'j geleuft:
    in íéne almachtige God en Va, die hemel en aarde schaopen hef, en de zee en al wat daorin is; 
    en in íéne Kristus Jezus, de Zeune van God, oons Heer; 
    die vleis ewörden is uut de maagd veur oons behoald; 
    en in Zien lieden onder Pontius Pilatus; 
    en in Zien dood en opstaanding; 
    en in Zien lieflike op 'n hemel an gaon; 
    en in Zien truggekomst uut 'n hemel in de macht van de Va umme alle dingen onder íéne Heufd te doen en over allen 'n rechtvaordig oordeel uut te sprekken; 
    en in de Heilige Geest; 
    en dat Kristus zal kommen uut 'n hemel um alle vleis levendig te maken, en de godlozen en onrechtvaordigen te verwiezen naor 't eewige vuur; 
    en um an de rechtvaordigen en heiligen onstarflikheid en eewige heerlijkheid te geven.
</poem>
===Gnostiek===
Gnosticisme was 'n stroming die slim tegenstriedig en zweverig in zien skoenen stön. Völle gnostieke luu wollen niks vernemmen van de God van Tenach ('t Oale Testement) en beweerden dat disse de kwaode god was, die de aarde maakt haden en de meansen hier op vaste zetten; Jezus is de leraar in de Gnostiek wölkn 't licht eziene hef, en leert hoe as de weerld in mekare zit en hoe luu weer trugge könt naor eur veurige vörme, lös van 't aardsen.  Bi'j Nag Hammadi bint der de meesten Gnostiese boeken evunnen, waordeur wi'j noe weet dat 'n wiede stroming was, en wied-verspreaid. 't Hef zien oorspröng al aorig vrog: Iene van de eersten was 't Thomas Evangelie, wölkn ok al aorig gnosties van karakter is.
Um en naobi'j 130 töt 'n met 160 nao Kristus hef 't Gnostiek, tiedns Valentinus' leven, zien heugte punt ehad, en göngen de kop of rond de tied dat 't Orthodoxe Kristendom 'n staotsgodsdienst wördden van 't Romeinse Riek (312 n.Chr.).

===Valentinus===
[[Valentinus]] (°Alexandrië, um en naobi'j 100 - 175) was 'n dichter, theoloog en groot gnosties leraar en opzetter van de sekte van de valentinianen.
Hi'j wördden um en naobi'j 't jaor 100 in Beneen-Egypte geboren. Hi'j wördden kristen en kregen zien wetenskaplike opleiding in Alexandrië, waornao he naor Rome göngen, waor as he van 135 töt 160 of 165 in warken was. Rond 140 was he krap-an bisschop van Rome ewörden - de funktie die later de name paus kregen -, mar uuteandlik wördden [[Paus Pius I|Pius de martelaar]] bisschop, in plase van hum. Later is Valentinus nog naor Cyprus hen-egaone. Zien leer haden he met-kregen deur de Stoa en 't platonisme van zien tied. Voolgs [[Tertullianus]], die 't nie zo met Valentinus iens waren, was hi'j 'n knieftig keerltie en kon he goed praoten: ''et ingenio et eloquio poterat''. Zien schoele göngen in tween en kregen 'n oostlike kaante, waor Theodotus bi'j beheurden, en 'n westlike met onder aandere Herakleon en Ptolemaeus. Valentinus keus de mythos boaven de ratio. Dat gebeurden op grond van 'n zweefrig gebeuren. Hi'j haden 'n visioen van 'n pas-geboren kind. Hi'j vreug dat kind: 'Wie bi-j?'. 't Kind terugge: 'Ik binne de Logos'. An Valentinus was, zo as Paulus toe he op Damascus an göngen, 'n eewigen Kristus veur-ekommen. Zo as 't beskreven stiet in zien [[Evangelie van de Waorheid]].

==Derde eewe==
===Tertullianus en Origenes===



{{Dialekt|sdz|[[Vechte|'t Vechtdal]]|ANS}}
[[Kategorie:Christendom]]
[[Kategorie:Geschiedenis]]
