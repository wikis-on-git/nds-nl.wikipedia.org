De '''Geschiedenisse van 't Kristndom''', of ok nog wel iens enuumd as '''Karkegeschiedenisse''', giet, zo as de name al zeg, over 't vergaank van 't [[kristendom]]. Wat, tradisjoneel, begunnen bi'j de uutstörting van de [[Heilige Geest]] - wat wöd herdacht met [[Pinkster]] - töt 'n met vandage.
De leste jaorn, deur de vunds van de [[Nag Hammadigeschriften]] en de [[Dode Zeerollen]] de veurige eewe, bint der slim wat wiezigings der deur-ekommn in de aait an-enömmn geschiedenisse van 't Kristndom. Deur dat ze met disse evunn boekn better kunt hemmn nao-gaon hoew as 't almaol in 't vergaank göngn, zölfs völle dingn bint bekend ewörn waorvan luu nie eweetn hebt dat 't gebeurd is.

't Karklike kristndom is 't wieds geleufdn godsdienst op de weerld, met zien 2,1 miljard geleuvign.

== Indeling ==
=== Indeling in 3 tiedn ===
An de haand van 't bekieks naor de gwoone geschiedenisse wöd de karkegeschiedenisse op 3 stukkn verdeeld:
{| class="wikitable"
!Tiedn !! jaortalln !! Begunnegie
|-
| De oale karkegeschiedenisse || 30 - 590
| [[Pinkster]]
|-
| De Middeleewn || 590 - 1517 || [[Paus Gregorius I]] wödt paus
|-
| De ni'je karkegeschiedenisse || 1517 - vandage || [[Maarten Luther]] döt zien 95 stellings teengn de oflaat bekend wörn
|}

=== Klassieke indeling ===
'n Aandre klassieke indeling, van de haand van de Nederlaanse karkhistoricus [[Otto de Jong]], wödt gebruukt in zien haandboek ''Geschiedenis der kerk'':
# de vrogge karke (töt 312)
# de staotskarke (312-1100)
# de machtskarke (1100-1500)
# de skeurnde karke (1500-1600)
# de bevoogde karke (1600-1775)
# de betwiefelde karke (1775-1914)
# de bestreedn karke (1914-heden)

==Jezus van Nazareth==
De karke, en aandere kristlike stromings, bint begunn bi'j [[Jezus]] van Nazareth, 'n jeudse keerl die, volngns de [[Biebel]], 3 jaor op pad gungn deur [[Palestina]] um leerlings te zuukn en te predikn over 't Koninkriek van God en over liefde veur oen naobers. Hi'j maaktn völle volgelings, die hum zaangn as de beleufde Messias (Moshiach) uut 't [[Oolde Testement|Oale Testement]] (Tenach). Maa ok völle luu haadn 't op 'n geven moment 't aorig hoge zittn van zien praoties, veural bekend van 'n paar Farizeeën, die de Romeinse hoge heern zo wied hebt kunnen kriengn um hum de dood in te jaangn an 't kruus. Dit deud he, voolngns 't [[Johannes Evangelie]], uut vri'je wille; töt vergiffenisse van de zunde van de meansen. En, volngns de Biebel, is he nao 3 daangn wear op-estaone en is he 'n zettie later naor 'n hemel terugge-gaone um naost zien [[God|Va]], an 'n rechterhaand, te gaon zittn, töt dat he terugge kump um de bökkies van de skaopies te skeaidn. Hiernao, nao 50 daangn, kwaamn de Heilige Geest op zien voolglings, waorvan de 12 discipels 't heufd waarn,  en bint eur op pad egaone umme zien leer te verspreaidn. Hier was de oergemiente geboorn; wat later töt de grootsn weerldrilligie in de geschiedenisse zolln uutgreuin.

==De vrogste kristen==
Daanks 't [[Evangelie van Tomas|Thomas Evangelie]], en aandre evunnen geskriftn, kunne wi'j noew zengn dat 'n eerstn begun van 't kristendom in 't begun völle stromings ehad hef, waorvan geniene de 'heufdstroming' enuumd kannen wörn:
* 'n [[Gnostiek]], Den pas veur 'n groot deel oons bekend wörn met de vunds van de Nag Hammadiegeschriften in 'n oale ruïne op [[Egypte]].
* Jeudse-kristenn, of Vrogkristlike-jeudn, waorvan Ebionietn en Nazoreen bekend der van bint. Ok de oergemiente te Jeruzalem is te nuumn as jeudskristlik.
* 'n Proto-orthodoxie; 't Paulinisme, ofwel 't Kristndom basseerd op de leer wat de apostel [[Paulus]], en later zolln uutbreaidn töt de [[Rooms-Katholieke Karke|orthodoxie]].

==Thomas Evangelie==
Bi'j de vunds van de Nag Hammadi-geschriften in 1945 was ok 't Thomas Evangelie anwezig. 't Thomas evangelie is 'n apokrief geschrift, die nie töt 't canon van de Biebel hef moongn toew-treedn. Maa, teengnsworig zegt ze dat 't Thomas Evangelie 'n eerstn geskrift waarn waor de woordn van Jezus wörn op vaste-zet, en denne hef later - zo lek 't -, naost Bron Q, edient as oerbronne veur de latere geschriftn. Völle uutspraakn bint drek en indrek terugge te vinnen in de Ni'j Testementiese boekn, maa ok aandere Gnostiese.

't Geschrift wadde wi'j noew in haandn hebt is 'n oaldre uutgave, dateerdn uut de 4e eewe, maa deur de tekste hen is nog 'n jonkere vassie te ziene. In 1900 haadn ze al stukkies fragmentn evunnen uut de 3e eewe. Ze gaot der van uut dat 't oorsponklik eschreevn zolln ween um en naobi'j 40 nao Christus, tientalln jaorn veur de Biebelse evangelien.

==Apostel Paulus==
'n Blangrieke keerl veur de orthodoxie is Paulus ewest. Over hum he-j te leesn in 't Biebelboek [[Haandelings van de Apostels]] toew he nog Saulus (Shaul) hietn. Daor he in 'n begun 'n stark vervoolger waarn van de aldereerste kristenn. Maa, toew he 'n maol op Damascus an göngn, waor he 'n antal kristenn wolln vervoolngn, wörn he van zien peerd of-esmettn deur dat he verblind wörn deur 'n aldermachies stark licht. En 'n stemme uut 'n hemel vreug an hum worumme as he Hum vervoolngn, toew wörn he bekeerd en hef he zich later bi'j Ananias laotn deupn. Daor hef he de name Paulus an-enömmn. 
Hiernaor wörn he 'n stark veurvechter van 't Kristlikn geleuf, en hef he buutn Palestina völle heidenn bekeerd en 'n bulte gemientn estich. In de Biebel bint in 't [[Ni'je Testement]] 'n flink antal brievn te vinnen waor van ezeg wöd dat hi'j ze schreevn hef. Hi'j wörn later dan ok de 13e Apostel enuumd.

De leer die hi'j verspreaidn, met zien brievn, en de daor uutvleuinde geleufsopvattings nuumt men Paulinisme; waor as alle karklike stromings uuteandlik uut bint egreuit.
Zo haarn he aandere ideen over de Wet van Mozes, in verbaand met de geleuvign uut aandere volker, as de aandere Apostels. Met Petrus hef he ok 'n maol trammelant ehad, worumme as Petrus veurstaander waarn veur 't behoald van de jeudse wettn. Maa uuteandlik hebt de Apostels eur God daankt veur disse wieze keerl.

==Apostels en Apostoliese Va's==
Jeruzalem waarn 't centrum van 't  kristndom ewörn, met [[Jakobus de Rechtvaardige]] an 't heufd van de gemiente töt 't jaor 61, toew he stienigd wörn - voolngns [[Flavius Josefus]]. 't Duurdn nie laank of de Apostels haadn wiedverspreaid gemientn estich. Völle van eur bint as martelaar umme-kommn, zo as Jezus 't al haadn veurspelt. 

De [[verwoesting van Jeruzalem]] deur de Romeinen in 't jaor 70 hef as 'n arreg blangrieke gebeurtenisse speult veur 't kristendom. Noew was Jeruzalem niet meer 't centrum, maa wörn Rome dat zo zaggies an, waor Paulus en Petrus begraavn laangn. Noew waarn ok de meeste ooggetuugn van Jezus zien leevn uut de tied ekommn, en mossn de geleuvign vastigheid hemmn; noew wörn 't verhaal van Jezus op pepier ezet. Viere daorvan bint later in 't canon van de Biebel op-enömmn.

Nao de Apostels en aandere oogetuungn kwaamn de tied veur eure opvoolgers, denne wi'j de Apostliese va's nuumt; veul van die luu hebt de Apostels nog ekend. Antal brievn, verhaandelings, fragmentn en apologien van eur bint bewaord ebleevn en draogt eure name. Van [[Clemens]] wörn 'n tweetal brievn bekend. Ok 't onderwies van de Twaalf Apostels, de Didache, was 'n belangriek skriftlike bronne vanuut de eerstn eewe van 't kristndom.

De tied van de Apostoliese va's beslöt van 90 töt 'n met 160 nao Kristus.

==Gnostiek: Valentinus==
[[Valentinus]] (°Alexandrië, um en naobi'j 100 - 165) was 'n dichter, theoloog en groot gnosties leraar en opzetter van de sekte van de valentiniaann.
Hi'j wörn um en naobi'j 't jaor 100 in Beneen-Egypte geboorn. Hi'j wörn kristen en kreengn zien weetnskaplike opleiding in Alexandrië, waornao he naor Rome göngn, waor he van 135 töt 160 of 165 in warkn was. Rond 140 was he krap-an bisschop van Rome ewörn - de funktie die later de name paus kreengn -, maa uuteandlik wörn [[Paus Pius I|Pius de martelaar]] 't. Later is Valentinus nog naor Cyprus hen-egaone.

Zien leer haadn he met-kreengn deur de Stoa en 't platonisme van zien tied. Voolngns [[Tertullianus]], die 't nie zo met Valentinus iens waarn, was hi'j 'n knieftig keerltie en kon hi'j goed praotn: ''et ingenio et eloquio poterat''.

Zien skoele göngn in tween en kreengn 'n oostlike kaante, waor Theodotus bi'j beheurdn, en 'n westlike met onder aandere Herakleon en Ptolemaeus.

Valentinus keus de mythos boavn de ratio. Dat gebeurdn op grond van 'n zweefrign gebeurn. Hi'j haadn 'n visioen van 'n net-geboorn kind. Hi'j vreug dat kind: 'Wie bi-j?'. 't Kind terugge: 'Ik binne de Logos'. An Valentinus was, zo as Paulus toew op Damascus an göngn, 'n eewign Kristus veur-ekommn. Zo as 't beskreevn stiet in zien [[Evangelie van de Waorheid]].

Um en naobi'j 130 töt 'n met 160 nao Kristus hef 't Gnostiek, tiedns Valentinus' leevn, zienn hoogte punt ehad.

{{Dialekt|sdz|[[Vechte|'t Vechtdal]]|ANS}}
[[Kategorie:Christendom]]
