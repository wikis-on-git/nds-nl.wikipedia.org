[[Ofbeelding:Pelmölle2.jpeg|thumb|250px|De Pelmölle van Ter Horst]]
'''Pelmölle Ter Horst''' oet [[Riesn]], [[Tweante]], wördt duur Riesnder aait gewoon "pelmölle" neumd. De Pelmölle is ne [[ölliemölle|öllie-]] en [[pelmölle]] den at in [[1752]] ebouwd wör. Woarskienlik gebreukn ze hiervuur de achtkaante van ne aandere, euldere mölle. Töt [[1913]] hef de Pelmölle ewoarket. Duur nen braand steund t deenk dr joarnlaank vervaln bie. Pas in [[1973]] wör dr n groot oknapprojekt op töw ezat, wat oeteaindelik töt [[1975]] doerdn. Rechevoort heurt de mölle an ''Stichting Pelmolen Ter Horst''.

De mölle hef twee koppels pelsteender en ne volledige öllieslagerieje, met twee kaantsteender. De roodn (wiekn) spant 22,4 meter en hebt oold-Hollaands hekwoark woerop at zeailn espönn köant wordn. Dr wörd nog regelmoatig duur vriewillige mulders [[gerst]] epeld en öllie esloagn op weendkracht. Ook wordt dr vuur toeristn en publiek eteund wat t muldersvak inheult. De öllie en t mel beent doarnoa te koop.

Wieters is De Pelmölle, oonder mear duur de greune umgewing, nog aait ne geleefde lokasie vuur trouwfotoos. Ook wörd, umdet De Pelmölle an de [[Regge]] steet, nog aait gebroekt vuur t inhaaln van [[Sunterkloas]]. Den keump met n [[Eanter]]sen [[zoomp]], woervuur bie de pelmölle ne anlegsteaiger is.

<gallery>
Ofbeelding:Pelmolen Rijssen.jpg|Pelmölle van Ter Horst
Ofbeelding:Pelmölle.JPG|Pelmölle van Ter Horst met doarop te zeen t oold-Hollaands hekwoark
</gallery>

==Oetgoade verbeendiges==
*[http://www.depelmolen.nl Offisjele webstea van Pelmölle Ter Horst]

[[Kategorie: Tweants artikel]]
[[Kategorie: mölle]]
