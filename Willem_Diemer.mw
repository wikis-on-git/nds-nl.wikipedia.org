'''Willem Diemer''' ([[Muzzelknoal]], [[Nederlaand]], 31 meie 1922 – [[La Nucia]], [[Spanje]], 12 meie 1994) was een [[Grunnen (provìnzie)|Grunninger]] uutgever, dichter, onderwiezer en boekhandelaar. Hij schreef in 't [[Grunnegs|Grunnings]] en [[Nederlaands]]. Diemer was een anjager van de in de jaoren vieftig van de twintigste ieuw ontstaone [[Nedersaksische Beweging]], die as de [[Nedersaksisch|Nedersaksische]] taal en de daormit samenhangende cultuur in Nederlaand en [[Duutslaand]] uutbouwen en veiligstellen wol veur de toekomst. In 1954 was e iene van de oprichters van Nedersaksisch literair tiedschrift ''[['t Swieniegeltje]]''.

==Verzetswarkzemheden==
In de [[Tweede Wereldoorlog]] was Diemer, vanof december 1942, actief in 't studentenverzet. Hij verleende hulpe an neerescheuten geallieerde piloten, an Jeuden en an [[onderduker (Tweede Wereldoorlog)|onderdukers]]. Hij deu koerierswark en was plaatsvervangend commandant van de [[Binnenlaandse Striedkrachten]] in Muzzelknoal. Veur zien verzetswarkzemheden kreeg e 't Verzetsherdenkingskruus.

Nao de oorlog studeerde Diemer Nederlaands in [[Grunnen (stad)|Stad]]; in 1948 wördden e onderwiezer in [[Eanske]].

==Rolle in de Nedersaksische Beweging==
==='t Ideaal van een Nedersaksische renaissance===
Begun 1953, toen as e hum uutspreuk veur een Oost-Nederlaandse culturele coördinatiecommissie, mus Diemer van de term 'Nedersaksisch' nog niet veule hebben. Veur hum kleefden daor Blut und Boden-ideeën an; 't zol de ienheid van de Nederlaanders antasten en 't [[Saksen (vôlk)|Saksische]] volk had ja nooit op Nederlaands grondgebied eleefd. Wat maonden later was Diemer, mit onder invloed van de [[Graofschop Bentheim|Benthemer]] taalkundige [[Arnold Rakers]], ewunnen veur 't ideaal van een 'Nedersaksische renaissance'. Dizzend zag e as een kaans veur internationale samenwarking en Europese integratie.

Op veurstel van de [[Drenthe|Drèentse]] taalkundige [[Jan Naarding]] neugde Diemer end 1953 streektaalschrievers en -onderzukers naor [[havezate]] Het Everlo in [[Twente]], waordeur contacten ontstunden tussen Nederlaandse en Duutse betrökkenen bij de Nedersaksische taal. De Everlo-bijienkomst stund an de voete van de [[Nedersaksische Beweging]] van de jaoren vieftig.

==='t Swieniegeltje===
Mit [[Jan Niehoff]] en de Grunningstalige dichter [[Simon van Wattum]] richtte Diemer 't aandere jaor letterkundig tiedschrift ''[['t Swieniegeltje]]'' op. 't Was eerst ericht op de Grunningstalige schrieverije, mar al rap brieder op de Nedersaksische schrieverije in Nederlaand en Duutslaand.'' 't Swieniegeltje'' höl in 1959 op te verschienen deur gebrek an centerije en drokte tussen lu die de blik op de eigen regio ericht hadden en lu die wieder wolden kieken.

In zien wark ''Eendracht & twist. Uit het archief van het letterkundig tijdschrift "'t Swieniegeltje" (1954-'59)'' (1984) beschrif Diemer zien wörden as Nedersaksisch regionalist en 't ontstaon van'' 't Swieniegeltje''; daorbij haalt e roemschoots persoonlijke correspondentie an.

===De Sassische Schrieversbund===
Op 25 juni 1955 wördden in [[Maarkel]] onder de leiding van Diemer de [[Sassische Schrieversbund]] opericht. De bond wördden onderverdield in de ofdielings Twente, Sallaand mit Oost-Veluwe, Grunning, Drenthe (as de 'Drentse Schrieverskring') en de Gelderse Graofschop. 't Sikketariaot van de bond was in [[Almelo]] evestigd. Bij de oprichtingsbijienkomst höld Diemer zien correspondent, Arnold Rakers, de veurdracht 'Stried föör de Moderspraoke', die det jaor uutkwaamp in de Schriftenriege Sassische Weddergeboorte van uutgeverije J. A. Eerelman.

End jaoren vieftig stapte Diemer wegens verschil uut 't bestuur van de bond. Umdet gieniene zien organisatorische inbreng aovernaamp, völt de aoverkoepelnde bond uutien. De schrieverskringen in de verschillende regio's bleven ampart bestaon, mar mit de interregionaole samenwarking was 't veurlopig daon.

==Uutgeverswark==
In 1961 stund Diemer an de wiege van uutgeverije Stabo/All-Round. Veureerst verschenen der veural onderwiesverneiende warken; later kwamen daor Grunningstalige en Nederlaandstalige literetuur bij. Bij Stabo bint meer as 160 titels verschenen, waoronder teminsen 27 dichtbundels.

In 1962 wördden Diemer directeur van Bronsema's Drukkerij N.V. in Eanske. Naodet hij der in 1972 mit uutscheidde as leraar Nederlaands, gunk al zien tied in 't uutgeven en de schrieverije zitten. Van zo 1972 töt an of nao 1979 runde Diemer Antiquariaat Stabo in Stad.

Nao 't failliet in 1986 van uutgeverije Stabo/All-Round richtte Diemer uutgeverije Servo op in [[Garrelsweer]], daor as e doemaols woonde. Vanof 1991 wördden Servo eleid deur zien dochter Maud Schuurke.

==Radiowark en kritieken==
In zien studententied zung Diemer Grunningstalige liedties veur de nei operichte [[Regionale Omroep Noord]]. Ok was e betrökken bij de oprichting van de [[Regionale Omroep Oost]]. Van 1948 töt midden jaoren vieftig verzörgde hij now en dan besprekings van Grunninger schrieverije en aandere stokkies veur de Regionale Omroep Noord. Mit [[Hans Elema]] (1904-1977) en [[Harm Schepers]] (1946) vörmde Diemer 't veurnaamste trio uut de kleine wereld van de nao-oorlogse literaire kritiek in Grunning.

In 1948 wördden Diemer zien heurspöl ''De badde is oaf'' uutezunden. Dit heurspöl en partie van Diemer zien radiostokkies wördden later deur hum uutegeven.

Diemer pleitte veur de Grunningstalige letterkunde. In ''Calendarium poeticum Groninganum'' (1970), een soortement jaorboekien mit poëzie veur alle maonden en alle jaorgetieden, gunk hij in op wat hij schier vund an een köppel Grunninger en aandere, Nederlaandse gedichten. In zien latere warken ''Kennen ie joen aigen schrievers?'' (1980) en ''Van en over ons Grunneger toneelschrievers en aander kritieken'' (1983) is e niet uutslutend goed te passe en wil e nog aordig van leer trekken tegen Grunningstalige schrieverije die as hum niet anstiet.

==Femilie==
Diemer was een zeune van de [[SDAP]]-politicus [[Willem Diemer (politicus)|Willem Diemer]] (1891-1953). Hij was etrouwd mit Annechien (Annie) Hangelbroek (ca. 1924-1993); mit 'n beiden hadden ze zeuven kiender. 

==Wark==
*''Ballade der ontzetting, en andere gedichten'' (Stabo/All-Round, Grunning, 1939)
*''Dagwerk 1948-1958. Proeve van een Noordoostnederlandse litteraire kritiek'' (J. Niemeijer, Grunning, 1958)
*''Dichterlijk dagboek. Een poëtisch-didactisch experiment'' (Stabo, Grunning, 1961)
*''De badde is oaf...: 'n veenkoloniale volkstroagedie'' (Stabo/Sasland, Grunning, 1962)
*''Leven met gedichten. Interpretatorische essays'' (Stabo, Grunning, 1964; herdrok bij Stabo, Dealdn, ca. 1976)
*''Calendarium poeticum Groninganum'' (Stabo, Dealdn, 1970)
*''Kennen ie joen aigen schrievers?'' (Stabo/Sasland, Grunning, 1980)
*''Van en over ons Grunneger toneelschrievers en aander kritieken'' (Grunning, 1983)
*''Eendracht & twist. Uit het archief van het letterkundig tijdschrift "'t Swieniegeltje" (1954-'59)'' (Grunning, Stabo/All-Round, 1984)

==Bronnen==
*[https://www.kunstbusgroningen.nl/willem+diemer.html Kunstbus Groningen aover Willem Diemer]
*[https://www.nederlandsepoezie.org/dichters/d/diemer.html Nederlandse Poëzie Encyclopedie aover Willem Diemer]
*Bloemhoff, Henk, Jurjen van der Kooi, Hermann Niebaum en Siemon Reker (red.) (2008), ''Handboek Nedersaksische Taal- en Letterkunde'', Assen: Van Gorcum
*Musschenga, Tonnis en Tonko Ufkes (2008), ''Lezen en schrieven ien Grunneger toal. Bie t viefde lustrum van tiedschriften Krödde & Toal en Taiken'', Grunning: Universiteitsbibliotheek Groningen & Barkhuis, p. 18.
*Broersma, Daniël (2005), 'Het wonderland achter de horizon. Groninger regionaal besef in nationaal verband 1903-1963', Assen: Koninklijke Van Gorcum BV
*Rakers, Arnold (1955), ''Stried föör de Moderspraoke'', Knoal: J. A. Eerelman N.V.
*Reker, Siemon (2002), ''Taal in stad en land: Gronings'' Den Haag: Sdu Uutgevers, pp. 105, 133.
*Veldman, Fokko (1990), 'Naoorlogse dialectliteratuur in Groningen'. In: Jurgen van der Kooi (uutgever), ''Dialectliteratuur: Perspectief en balans van de moderne streektaalletterkunde in Oostnederland en Nederduitsland'', Grunning: Sasland, p. 24.


{{Dia|Dit artikel is eschreven in 't [[Zuudwest-Drèents]].}}

{{DEFAULTSORT:Diemer, Willem}}
[[Kategorie:Drèents artikel]]
[[Kategorie:Schriever ien t Grunnegs]]
[[Kategorie:Nedersaksiese schrieveri'je]]
