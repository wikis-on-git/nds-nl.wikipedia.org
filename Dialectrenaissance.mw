Mit 't begrip '''dialectrenaissance''' wiest veural taalkundigen op de slim toe-eneumen belangstelling veur [[streektaol|streektalen]] en [[dialekt|dialecten]] in [[Nederlaand]] en wiedere [[Europa (continent)|Europese]] laanden sund umdebi'j de jaoren zeuventig<ref>Henk Bloemhoff en Henk Nijkeuter (2004), ''Taal in stad en land: Drents'', Den Haag: Sdu Uitgevers</ref> van de [[20e eeuw|twintigste eeuw]], en die töt vandage nog in starkte toenimp. Dizze gruuiende belangstelling, in de stad zowal as op 't plattelaand, viej beveurbield terogge in 't gebruuk van streektaal en dialect in de meziek, schrieveri'je, teniel/cabaret, karkediensten, [[Biebel|Biebelvertalings]], [[regiosoap|regionaole zieperiegen]] en aandere uutzendings van lekaole tillevisiezenders en radiostesjons, en stripverhalen.<ref name="Kelt">[http://www.kennislink.nl/web/show?id=174130 Bruno van Wayenburg (mei 2006), 'De taal van de Keltische tijger', in: ''Onze Taal'']</ref><ref>[http://neon.niederlandistik.fu-berlin.de/langvar/dialects/ Dialecten in Nederland en Vlaanderen]</ref> Allewal d'r al sund de vrogge negentiende eeuw<ref>[http://www.vanoostendorp.nl/linguist/dialectendag2001.html Marc van Oostendorp (2000), ''52 weetjes over Nederlandse dialecten'']: '' 'In dialecten werd vroeger niet geschreven. Dialect sprak je de hele dag, maar je had de [[Penne (skriefgerei)|pen]] nog niet in je hand of je schakelde over naar de standaardtaal. Pas in de negentiende eeuw kwam hier aarzelend verandering in.' ''</ref> een herlevende dialectcultuur is - denkt beveurbield an een lange tredisie van [[Nedersaksisch]]e tenielstokken en [[Nedersaksische schrieveri'je|schrieveri'je]] - is dizze cultuur de leste decennia hiel wat populairder ewörden en hef uutdrokking evunnen in ni'je [[media]]. Een vrog veurbield in Nederlaand is de rockband [[Normaal]], die sund 1975 in 't [[Achterhooks|Achterhoeks]] zingt.

De regionaole taal is bi'j dizze opleving een drager van eigenheid, sfeer en culturele identiteit, en niet zoveule een van huus uut eleerd communicaotiemiddel. Aans as vrogger leeft dizze belangstelling slim under hoogopeleiden, stadsmèensen en lu die as de taal niet van huus uut praot (wat ok vake leidt töt een veul grotere invloed van de standerdtaal op de regionaole taal).<ref name="Kelt">[http://www.kennislink.nl/web/show?id=174130 Bruno van Wayenburg (mei 2006), 'De taal van de Keltische tijger', in: ''Onze Taal'']</ref>

Dizze opleving, die aj zölfs in 't centraolistische [[Fraankriek]] viendt, kump lichtkaans deurdet mèensen naormaote Europa en de wereld aal kleiner en ienvörmiger wördt, meer behoefte hebt an 't vienden van heur eigen identiteit.<ref>[http://www.vanoostendorp.nl/linguist/dialectendag2001.html Marc van Oostendorp (2000), ''52 weetjes over Nederlandse dialecten'']</ref> D'r wördt ok edocht det juust deur de starke ofnaome van 't dialectgebruuk, de mèensen d'r acht op geeft det d'r wat weerdevols dreigt kwiet te raken.<ref>[http://www.streektaalzang.nl/strk/pers/p95vkb21.htm Louis Peter Grijp, 'Is zingen in dialect Normaal? Muziek, taal en regionale identiteit', in: ''Zingen in een kleine taal'', Volkskundig Bulletin, jaorgaank 21, nummer 2, oktober 1995]</ref>

D'r bint ok goenend die as mient det d'r in Nederlaand gien dialectrenaissance is, umdet jao veule Nederlaanders zegt dej 't dialect mut beholden, mar dit d'r niet toe leidt det de mèensen meer dialect praot.<ref>Herman Vekeman en Andreas Ecke (1992), ''Geschichte der niederländischen Sprache'', Bern, ISBN 3-906750-37-X</ref>

't [[Meertens Instituut]], daoras ze Nederlaanse taal en cultuur bestudeert, hef een project 'Dialectrenaissance', waor ze an de haand van cultuurutingen zoas populaire meziek, cabaret, eredienst ezw., bekiekt wat veur veraanderings de dialecten in Nederlaand ondergaot in 't kader van de dialectrenaissance.<ref>[http://www.onderzoekinformatie.nl/nl/oi/nod/knaw/knaw/OND1282528/ Projectbeschrieving 'Dialectrenaissance' van 't Meertens Instituut]</ref>

== Rifferenties ==
<references />

{{Dia|Dit stok is eskreven in 't [[Zuudwest-Zuud-Drèents]] van de Drèents-Oaveriesselse grèensstreek.}}

[[Kategorie:Drèents_artikel]]
[[Kategorie:Taol]]
