[[Ofbeelding:Museo Arqueológico Madrid (17039681310).jpg|thumb|right|350px|Griekse hoedschrapers van brons, 490-350 veur Christus, mit daornaost een drinkschale mit een atleet die humzölf schonemak, uutestald in 't archeologisch museum van Madrid]]
[[Ofbeelding:Strigiles.jpg|thumb|right|300px|Eerste-ieuwse Romeinse strigiles mit zalfpottien]]
Een '''strigilis''' ([[Latien]] veur 'schraper', van ''stringere'', schrapen; meervold ''strigiles'') was een rondebeugen metaolen hoedschraper die de [[Olde Griekenlaand|olde Grieken]], de [[Etrusken]] en de [[Olde Rome|Romeinen]] gebruukten um 't lief schone te holden.

==Gebruuk==
De strigilis bestund uut een haandvat en een hol, kroemebeugen lemmet van iezer of brons. In 't [[Oldgrieks]] hiette 't geval στλεγγίς (stlengís). Ie wreven oe in mit läkker roekende eulie en schraapten dan de hoed schone mit de strigilis, waorbij voel, stof en zwiet mitkwamen. Veural nao sportwedstrieden en nao hiete baden was det gebrukelk.

De Romeinen begunden pas late [[ziepe (reiniging)|ziepe]] te gebruken, een product det ze in verbaand brachten mit de [[Kelten]] en [[Germanen]]. Griekse atleten hadden de gewoonte um heurzölf mit eulies in te smeren, die ze nao de wedstried ceremonieel ofschraapten. De schraper wördden ok wal veurofgaond an 't bad en zunder eulie gebruukt, zodet de hoed beter kun aosemn en dooie hoedcellen vurteschraapt wördden. De arts [[Hippocrates van Kos|Hippocrates]] vun dit een wat roege warkwieze en reud 't gebruuk van een sponsien an, bename in 't geval van hoedandoeningen.

Rieke meisters leuten heur schoneschrapen deur heur slaven. Ok peerden wördden mit een strigilis schonemeuken.

==Strigiles in de keunst==
Strigiles bint vake ofebield op [[eerdewark]] ([[alabastron|alabastra]] of [[aryballos|aryballoi]]), miest samen mit sponzen en euliekrukies of -vatties. Wieder was de [[apoxyomenos]] of schraperd - een athleet die een strigilis gebruukt - een bekend motief in de Griekse bieldhouwerije.

[[Kategorie:Drèents artikel]]
[[Kategorie:Oldheid]]
[[Kategorie:Hygiëne]]
[[Kategorie:Sport]]
