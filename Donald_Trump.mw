[[Ofbeelding:Donald_Trump_August_19%2C_2015_%28cropped%29.jpg|thumb|right|300px|Donald Trump]]
'''Donald John Trump''' ([[14 juni]] [[1946]]) is nen [[Verenigde Stoaten|Amerikaansen]] zakenman, tellevisiekearl, skriewer, politieker, en den [[Republikeinen (Amerika)|republikeinsen]] [[presideant]]skandidoat vuur de verkiezingen van [[2016]]. Hee is vuurzitter en oprichter van de [[Trump Organization]], de [[holding]] vuur zinne [[vastgood]]bedriewe. Hee bouwen kantoor-torens, hotels, gokhuuze, [[golf]]banen en een stadsopbouwprojekt in [[Manhattan]]. Doarnöast bouwen hee verskeaidene aandere oonderkommens oawer de hele wearld.

Op egröaid in de wieke [[Queens (Niej-Jork Stad)|Queens]] van [[Niej-York]], halen Trump zinne bachelorgroad in ekonomie an de Wharton-skole van de Universiteat van Pennsylvanië in [[1968]]. Terwiel as hee doar nog noar de skole gung, woarken hee bie zin vaar's bouw- en vastgoodbedrief. Det nöm hee in [[1971]] oawer en herneumen et de Trump Organization.

Trump verskeen verskeadene moalen in films en tellevisieseries. Bie de [[Miss USA skoonheadswedstrieden]], woervan as hee van [[1996]] töt [[2015]] eigenaar van was, treud hee ook verskeadene moalen op. Hee wol zik loaten nomineren vuur de Reform Party's presideantsverkiezingen in et joar [[2000]], mer treuk zik terugge toen as et echte kiezen anvung. Hee dreeien en hulp bie et maken van de realityserie [[The Apprentice (TV-serie)|The Apprentice]] op den Amerikaansen zeander [[NBC (TV-zeander)|NBC]] tusken [[2004]] en [[2015]]. Trump en zinne oondernemmingen konnen aait op völle media-andacht rekkenen. In oktober 2016 steund hee 496sten op de lieste van riekste leu van de wearld.

In [[juni]] [[2015]] kondigen Trump an at hee met zol doon an de presideantsverkiezingen van de Republikeinse kaante. Hee leut rap zinne republikeinse tegenstaanders achter zik en wör formeel oet erop as de presideantskandidoat tiedens de Republikeinse Nasjonalle Gaddering van 2016. Trump zinne missie krig internasjonaal breden andacht. Völle van zinne oetsproaken in interviews, op [[Twitter]] en op biejeenkomsten stott leu vuur de skennen of bliekt neet te kloppen. Bie verskeadene biejeenkomsten leup et op houwerieje oet. Tiedens de vuurroondes deuk der ne opname van Trump up oet [[2005]], woerin as hee hoog opgavven oawer zinne seksuele vergriepen op vrouwleu. Verskeadene vrouwleu hebt um an eklaagd vuur verskillende groaden van vergriep. Trump sprung hoge en lege um et te oontkennen en deed et of as ne poging um zin kandidoatskop en anzeen nen slechten naam te gewen.

Trump voort verskillende peunten dee hee as presideant wil anpakken: de VS mut vanniejs met [[Volksrippubliek China|Sjina]] um toafel um oawer haandelsofspraken te kuiern, hee is tegen haandelsofspraken zo as [[NAFTA]] en de [[Trans-Pacific Partnership]] (Oawerzeese Samenwoarking), der mut strakkere immigrasiewetten kommen, hee wil ne mure tusken de VS en [[Mexiko]] bouwen, veteranenzorg mut better, vervanging vuur de [[Affordable Care Act]] en meender [[belasting]]. Noa de [[Anslagen van Paries (2015)|Anslagen van Paries]] in [[2015]] wol Trump een tiedelik verbod op invlocht van [[Islam|Moslims]] in de VS. Later dreeien hee et zo det et verbod eankel zol geelden vuur leu oet laanden met een bewezen verleden in [[terrorisme]]. Pas as der ne gode moatstaf oontwikkeld was um der meugelike terroristen tuskenoet te halen, zol et verbod der achterhen goan.

[[Kategorie:Tweants artikel]]
[[Kategorie:Verenigde Stoatn van Amerika]]
[[Kategorie:Oondernemmer]]
[[Kategorie:Politikus]]
[[Kategorie:Schriever]]
[[Kategorie:Tillevisie]]
