De '''Algemeyne Schryvwys'''' (vertaeld: ''Algemiene Schriefwieze'') is een [[Nedersaksische orthografie|spelling]] die ontwörpen is veur et hiele [[Nedersaksisch]]e taelgebied. Disse spelling is ontwikkeld deur [[Reinhard Franz Hahn]], een Duuts-Australisch-Amerikaans taelkundige, uut et oogpunt dat de spelling vaeke te fonetisch is, en dat de saemenstellers d'r van niet genog kennis hebben over et taelkundige aspekt.

Et perbleem is ok dat an de [[Duutslaand|Duutse]] kaante van de greens de spelling baseerd is op et Duutse spellingssyteem en in [[Nederlaand]] op et Nederlaandse, Reinhard wol dit perbleem ommezeilen deur weeromme te gaon naor et [[Middelnederduuts]], een tied doe de tael vaeke opschreven wodde, en het daorin anpassings maekt. Hierin het hi'j keken naor de klaanken en zo veul meugelik daor een teken an geven, zodat ok aanderstaelige meensken krekt weten hoe een woord uutspreuken moet wodden.

Een naodiel van de spelling is dat et onderscheid in de uutspraoke tussen de aa en ao verleuren gaot, dit wodt allemaole schreven as aa. In pattie opzichten wikt de spelling ok aorig of van de gebrukelike spellingssystemen van et Nederlaans of Duuts, waor de meerste meensken an wend binnen. Zo kriej' apatte spellingsvormen as: stuyren (sturen), huyd (huud), buuk (boek), stoen (steun), doere (deure), aambyld (aambeeld), gaan (gaon), hyr (hier), keyrl (kerel), deyl/dayl ([[Grunnings]]: dail), troy (trui), noylen ([[Tweants|Twents]]: nöalen), bout (Grunnings: boot), et Grunningse ''goud'' (goed) zoas wi'j dat kennen wodt schreven as ''goyd'' of ''gaud'', et opvalende hiervan is dat de oy veur drie verschillende klaanken bruukt wodt veur de: ui, öa en ou/au.

In aandere opzichten is et weer een saemensmelting van de Nederlaanse en Duutse spellingssystemen, zo hej' et Nederlaanse heufdlettergebruuk, ''vuust'' en gien ''fuust'' (voest), een schriefwieze as ''deyl'' veur de uutspraoke dail, en de Duutse "u" veur oe (in iets anpaste vorm). Een veurdeel van dit systeem is dat der gien apatte accenten bin behalve de [[umluud]] (umlaut).

==Hoe'j' et schrieven==
De Algemeyne Schryvwys' gaot uut van disse klaanken: 
*De i wodt bruukt as kotte i-klaank 
*De ü wodt bruukt as kotte u-klaank 
*De u wodt uutspreuken as een oe-klaank
*De e is kot een e of ae, en lang een ee
*De ö is een u of een eu
*De o is percies etzelde as in et Nederlaans
*De a is percies etzelde as in et Nederlaans, mar wodt ok bruukt veur de ao-klaank. 
*De y is percies etzelde as in et Fries, een lange ie-klaank

Ok binnen der de volgende twie- en drieklaanken: 
*uy wodt uutspreuken as uu
*oe wodt uutspreuken as eu
*ey wodt uutspreuken as ee of ei
*ay wodt uutspreuken as ei/ai
*eyr wodt uutspreuken as eer
*oy wodt uutspreuken as eu of oi
*oyr wodt uutspreuken as eur
*ou wodt uutspreuken as oo
*au wodt uutspreuken as au (of oo) 
*our wodt uutspreuken as oor
*eu wodt uutspreuken as oi

Veerder zegt de Algemeyne Schryvwys' iets over F of V an et begin van een woord: 
*V bi'j Nedersaksische woorden
*F bi'j lienwoorden die in de tael van herkomst mit een F beginnen
*V bi'j flink inburgerde lienwoorden en lienwoorden die in de tael van herkomst mit een V beginnen

==Zie ok==
*[http://lowlands-l.net/grammar-new/ Algemeyne Schryvwys']

[[Kategorie:Stellingwarfs artikel]]
[[Kategorie:Nedersaksiese spellingsrichliene]]
