[[Bestaand:ASKEN1AB.JPG|thumb|n Tekst in t Wangeroogs uut n boek van H.G. Ehrentraut uut t Fries Archief.]]
t '''Wangeroogs''' was n [[Fries]] [[dialekt]] dat spreuken wordde op t [[Duutslaand|Duutse]] [[Waddenaailanden|Waddeneilaand]] [[Wangeroog]]. t Dialekt is rond [[1950]] uutsturven. Vandaege de dag bin der nog mar in peer meensken die t dialekt hebben heuren praoten. Toch is der n protte over t dialekt bekend omdat der n protte dokumentaosie over t Wangeroogs anwezig is. 

==Geskiedenis==
Eertieds was Wangeroog n isoleerd eilaand waor t [[Nedersaksies]] niet deur kon dringen. t Fries was dan ok lange tied de ienigste tael op t eilaand. t Dialekt heurde tot t [[Oostlauwers Fries]], krek as t [[Wurstfries]], t Harlingerfries (dat spreuken wordde in t Oostfriese [[Harlingerlaand]] en dus niet n Nederlaandse naeme is veur t dialekt van [[Harlingen]]) en t [[Selterfrais|Selterfries]]. Disse klassifikaosie wordde maekt op grond van historiese kriteriums, want de dialekten weren onderling amper verstaonber. 

De situaosie van t kleine tal sprekers, minder as duzend meensken, was tot t midden van de [[19e ieuw]] stabiel. Dat veraanderde hard naodat t eilaand in de winter van [[1844]] op [[1845]] deur n stormvloed overstroomde. Der vunnen meer van zoksoorte stormvloeden plak waordeur de inwoners van Wangeroog meerdere keren evakueerd wordden mossen. De meerste inwoners van Wangeroog gongen naor [[Varel]] op t vaastelaand, waor ze n ni'j dörpien stichtten, [[Ni'j-Wangeroog]]. De bevolking vul liekewel uut mekeer, partie gongen weeromme naor t oolde eilaand, aanderen bleven in t ni'je dörp wonen. Ok kwammen der ni'je bewoners van t vaastelaand op t eilaand wonen. Hierdeur wordde de toekomst van t dialekt staorigan onwisse. Almar meer meensken gongen in die tied over op t [[Nedersaksies]] dat ze om heur henne heurden. Omdebi'j [[1930]] gong t tal sprekers almar veerder aachteruut en verleur t Wangeroogs heur funksie as eilaandtael. De laeste twie sprekers kwammen in [[1950]] uut de tied.

==Eigenskoppen==
t Dialekt van Wangeroog was, deurdat t eilaand relatief isoleerd was van de aandere eilaanden en t vaastelaand, butengewoon konservatief. Zo had t Wangeroogs as ienigste West-Germaanse tael an de oostkaante van de [[Noordzee]] de 'th'-klaank beweerd. Bi'jgelieks in t woord 'drieje': ''thrê''. Ok n protte eindklaanken zonder klemtoon bin beweerd bleven in t dialekt. Bi'jgelieks in t woord ''schüpu'' dat 'skippen' betekent. Dat komt in de Germaanse taelen veerder allienig veur in t [[Ieslaans|Ieslaands]] en t [[Faeröars|Faeröers]].

==Onderzuuk==
Amateuronderzuker [[H.G. Ehrentraut]] begon in de eerste helte van de [[19e ieuw]] mit t onderzuken van t Wangeroogs. Ehrentraut begon in [[1837]] mit t doelmaotig vaasteleggen van t dialekt. Zien anpak was redelik wetenskoppelik te numen.

Onderzukers van t Fries hebben nao t uutstarven van de tael informaosie kregen uut bronnen van benaemen Ehrentraut. Ien van disse onderzukers, de Fries [[Pyt Kramer]], vun in de [[1990-1999|jaoren negentig]] meer as duzend mit de haand skreven bladzieden in t Wangeroogs. Op disse bladzieden staon n protte sprokies in t dialekt. Deur dit materiaol is t Wangeroogs goed beweerd bleven.

==Literatuur== 
*Ehrentraut, Heinrich Georg: ''"Mittheilungen aus der Sprache der Wangeroger"''. Friesisches Archiv 1, 3-109, 338-416 (1849) en 2, 1-84 (1854).
*Ehrentraut, Heinrich Georg: ''“Mittheilungen aus der Sprache der Wangeroger”''. Dit boek is t twiede diel, op grond van de ni'j vunnen haandskriften. De uutgifte is verzorgd deur Arjen P. Versloot en in 1997 uutbracht deur de Fryske Akademy. ISBN 90-6171-834-1.
*Horst H. Munske: ''Handbuch des Friesischen''. Uutgeven deur: Niemeyer, Tübingen. ISBN 3 484 73048

==Uutgaonde verwiezings==
*[http://de.wikisource.org/wiki/%C3%84skenbriddel_Saunsiddel t Sprokien ''Askepoester'' in t Wangeroogs]
*[http://www.ekfrysk.host22.com/Wang.htm n Geluudsfragment in t Wangeroogs]

[[Kategorie:Freesk]]
