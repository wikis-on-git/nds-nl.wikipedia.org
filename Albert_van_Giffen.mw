[[Ofbeelding:AlbertEggesvanGiffen.jpg|thumb|230px|Perfester Albert van Giffen]]
'''Albert Egges van Giffen''' ([[Noordhorn (Grunnen)|Noordhörn]], [[14 meert]] [[1884]] – [[Zwolle]], [[31 meie]] [[1973]]) was een [[Nederlaand]]se [[ooldheaidkeunde|oldheidkundige]]. Hij hef bezunder veule bemuienis ehad mit 't in kaorte brengen en restaureren van de [[hunebed]]den. Deur de [[Drenthe|Drèentse]] bevolking wördden hij daorumme wal "'t spittertien" enuumd.

Van Giffen gruide op in [[Dever]] en studeerde plaant- en dierkunde an de [[Rieksuniversiteit Grunning]]. Zien eerste archeologische preject was in 1908, toen as e opziener wördden bij de ofgraving van de [[wierde (toponiem)|wierde]] van [[Dörkwerd]]. In de jaoren tien was e een antal jaor conservator bij 't [[Rieksmuseum van Oldheden]] in [[Leiden]]. Daornao gunk e weerumme naor Grunning, waor e in 1920 an de universiteit 't Biologisch-Archeologisch Instituut oprichtte. Hij gaf les in de [[prehistorie]] en de Germaanse oldheidkunde. Later wördden e butengewoon hooglerer an de [[Universiteit van Amsterdam]].

Rond de jaoren dartig deu-r-e archeologische opgravings naor Romeinse en vrogmiddelieuwse resten onder 't [[Domplein]] in [[Utrecht (stad)|Utrecht]]. In de jaoren veertig was e gaanks in [[Zuud-Hollaand]] mit opgravings naor de Romeinse nederzetting [[Praetorium Agrippinae]] en in [[Utrecht (provinsie)|Utrecht]] naor 't Romeinse fort [[Fectio]].

Veule van zien schrieverije deu Van Giffen in zien zomerhuus, De Heezeberg, in 't [[Grunnen (provìnzie)|Grunningse]] wierdedörp [[Aisen]]. Mit zien opgravings in Aisen in de jaoren twintig en dartig legde hij as eerste de structuur van een dörp deur de ieuwen henne kats bloot. Daorbij ontwikkelde hij zien kwadrantenmethode of taartpuntemethode, waorbij de onderzöchte stee in zowal verticale as horizontale glieven ofegraven wördt. Op dizze meniere kriej zo veule meugelk gegevens intied dej zo weinig meugelk verrineweert. Töt die tied wördden een viendstee kats ofegraven, laogien veur laogien, mar deur de neie methode bleef een diel van de stee onversteurd.

Van Giffen hef alle nog bestaone hunebedden in Nederlaand in kaorte ebracht en bij verscheiden hunebedden baodemonderzuuk edaone. Alle hunebedden gaf e een letter mit een nummer, beveurbield [[D1]] veur 't noordelijkste Drèentse hunebed. In 1925-1927 publiceerde hij aover zien hunebeddenwark een dreidielig boek, det nog aid as standaardwark wördt eziene.

{{Dia|Dit artikel is eschreven in 't [[Zuudwest-Drèents]].}}

{{DEFAULTSORT:Giffen, Albert van}}
[[Kategorie:Drèents artikel]]
[[Kategorie:Ooldheaidkeunde]]
[[Kategorie:Hunebed]]
