'''Frederik Hendrik''' ([[Delft]], [[29 januari]] [[1584]] – [[Den Haag]], [[14 meert]] [[1647]]), [[Prins van Oranje (titel)|Prins van Oranje]], Graaf van [[Huus Nassau|Nassau]], wodden geboaren as enigen zunne van [[Willem van Oranje]] en [[Louise de Coligny]]. Hi-j volgden in 1625 zien halfbreur [[Maurits van Oranje|prins Maurits]] op as [[stadholder]]. As opperbevelhebber (Kapitein-Generoal) van et leager gaf hi-j, net as Maurits, veurkeur an het beleageren van steadn boaven de beslissende veldslagen, an-ezeen den Spaansen kriegsmacht nog altied merakel stark was. Hi-j kreg doardeur den bi-jnaam 'steadendwinger'.

== Stadholder ==
Toon zien breur [[Maurits van Oranje]] op [[23 april]] [[1625]] oaverlead, volgden Frederik Hendrik um op as stadholder en leageranvoerder. Et volgende joar begun hi-j met zien neave [[Ernst Casimir]], stadholder van Freeslaand, Grunnen en Drenthe, nen [[veldtocht]] teggen de Spaanse Nederlaanden, en veroaverden in dat joar [[Oldnzel]]. In [[1627]] won hi-j et [[Beleg van Grol (1627)]]. <br />
In [[1628]] wist den kaper [[Piet Hein]] bi-j den [[slag in den baai van Matanzas]] nen Spaansen [[Zilvervloot]] te veroaveren, woarmet e nen unmundigen schat veur de Republeek verweerf. Frederik Hendrik kon dit good bruuken in zienen stried en et volgende joar nam hi-j de [[moerasdraak]] [['s-Hertogenbosch (stad)|'s-Hertogenbosch]] in (zee ''[[Beleg van 's-Hertogenbosch]]'').

Deur ziene kriegskunde slaagden e derin et groandgebeed van de Republeek wieter uut te breiden noar et zuden; nen inval in Vloanderen mos in [[1631]] of-ebloazen wodden, moar tiedens den [[veldtocht langs den Maas]] in [[1632]] veel [[Opper-Gelre]] in ziene hende deur de inname van de steadn [[Venlo]] en [[Roermond]] (bi-j dee leste inname sneuvelden Ernst Casimir). Zienen weg vervolgend noar [[Maastricht]] mislukken ne bestorming van de stad, moar noa n [[beleg van Maastricht (1632)|beleg]] maken Frederik zich in datzelfde joar toch meister van de Maasstad. <br />
Kort noa dizze oaverwinningen zol Frederik oaverwoagen hebben um [[Brussel]] an te vallen, moar tot vaste plannen is et nooit ekommen en den prins blef tot november in Maastricht. 

In [[1635]] raken [[Frankriek]] en [[Spanje]] wier met mekare in oorlog, noo vanweage den [[Dartigjoarigen Oorlog]]. Frederik Hendrik zag wal wat in n bondgenotschap met Frankriek, en op [[8 februari]] 1635 undertekkenden hi-j met den Fraansen [[kardinoal Richelieu]] et Verdrag van Paries, woarbi-j of-esprokken wodden um noa de oaverwinning op de Spanjoarden de Zudeleke Nederlaanden onderling te verdealen. De Republeek zol [[Hartogdom Braobant|Braobant]] en [[Heerlekheid Mechelen|Mechelen]] kriegen en Frankriek de rest. Dat heeld in dat Frankriek et grootste deel van [[Groafschap Vloanderen]] zol kriegen, met de steadn [[Brugge]] en [[Gent]]; alleneg et noorden van Vloanderen ([[Stoats-Vloanderen]]) zol bi-j de Republiek kommen. Uutendelek trok Frederik Hendrik zich weerumme uut achterdoch; hi-j wol lever de Zudeleke Nederlaanden as buffer holden, dan dat de Republiek an et machtige Frankriek zol kommen te grenzen.

Frederik Hendrik zetten too moar zunder de Fraansen zienen stried deur. In 1636 veroaverden hi-j in et oosten et strategies belangrieke verstarkte eilaand [[Schenkenschanz]] in den Rijn. In [[1637]] won e et [[Veerde beleg van Breda]], dat veurgood in Stoatse hende zol blieven. Hi-j verloar Venlo en Roermond echter wier an de Spanjoarden. <br />
Noa Breda richen hi-j zich op wat e al joaren wunsten: de heroavering van de stad [[Antwarpen]] op de Spanjoarden, dee in 1585 veur den Opstaand verloren egoan was. Moar toon [[Willem van Nassau (1620-1679)|Willem van Nassau]] in zien opdracht in [[1638]] nen peuging woagden, wodden hi-j verslagen in den [[Slag bi-j Kallo]]. <br />
Hierdeur wodden den Republeek nen klap uut-edeeld, dee Spanje unmiddellek probierden te verzwoaren deur nen Tweeden Armada te zenden. Moar deur [[Maarten Tromp]] wodden dizzen vloot in 1639 vernetigd in den [[Slag bi-j Duuns]], zodat et gevoar wier veurbi-j was. Heanig trögtrekkend heeld Frederik Hendrik zich veurnoamelek bezeg in [[Zeeuws-Vloanderen]], woar hi-j [[Sas van Gent]] en [[Beleg van Hulst|Hulst]] veroaverden.

In [[1646]] deed e nog nen letsten peuging um Antwarpen te herwinnen; hi-j sloog et [[Beleg van Antwarpen (1646)|beleg veur de stad]], moar slaagden der neet in heur te underwarpen.
 
Prins Frederik Hendrik oaverleed op 63-joarige leaftied in [[1647]], n joar veurdat de [[Vrea van Münster]] etekkend wodden; de underhandelingen veur dat verdrag wodden vertraagd deur ziene verslechterende gezondheid. Volgens Prins Frederik Hendrik zollen de plannen van [[Filips II van Spanje|Filips II]] de eurzoak van den opstaand ewest wean.

== Trouwen en kinder ==
Toon prins Maurits in 1625 op starven lag was Frederik Hendrik nog altied neet etrouwd en stoand net as zien halfbreur bekend as rokkenjager. Frederik Hendrik had bi-j de börgemeistersdochter Margaretha Catharina Bruyns nen bastaardzunne: [[Frederik van Nassau-Zuylestein (1624-1672)|Frederik van Nassau]]. Umdat prins Maurits altied ongetrouwd was ebleaven, zetten hi-j Frederik Hendrik onder druk um te trouwen, umwille van de veurtzetting van de dynastie. Zol e neet trouwen, dan zol hi-j neet den arfgenoam van Maurits wodden. De Duutse [[Amalia van Solms]], dee as hofdame met den 'winterkönning' [[Frederik V van de Palts]] in 1620 met noar Den Haag was evlöch, kwam in beeld. Frederik Hendrik en Amalia trouwden op 4 april 1625. Anders as Maurits untwekkelden Frederik Hendrik en Amalia ne hofholding mit könninkleke uutstroaling, woardeur de heerschoppi-je van de Oranjes inderdoad ne uutstroaling van n könnighuus kreg. Euren oldste zunne Willem kon met ne Engelse prinsesse trouwen. Amalia legden ne sieröa-verzameling an en Frederik Hendrik leet tal van paleizen en verblieven bouwen of verbouwen: in Den Haag et [[Paleis Noordende]] en et [[Huus ten Bosch]], in Rieswiek et [[Huus ter Ni-jburch]] dat neet meer besteet, in [[Honselersdiek]] n buutenverblief en et kasteel van [[Buren (stad)|Buren]]. Ok skilderi-jen, woarvan doar in de Republeek toon zovölle emaakt wodden, wodden verzoameld.

Euren zunne [[Willem II van Oranje-Nassau|Willem II]] wodden in [[1626]] geboaren. In totaal wodden der 9 kinder geboaren woarvan 4 vrog steerven:
* [[Willem II van Oranje-Nassau|Willem II van Oranje]] ([[27 mei]] [[1626]] — [[6 november]] [[1650]]) ([[stadhouder]]), etrouwd met [[Mary Henrietta Stuart|Maria Stuart]]
* [[Louise Henriëtte van Nassau]] ([[7 december]] [[1627]] — [[18 juni]] [[1667]]), etrouwd met [[keurvörst]] [[Frederik Willem van Brandenburg]]
* [[Henriëtte Amalia van Nassau]] ([[26 oktober]] [[1628]] — [[december]] [[1628]]) 
* [[Elisabeth van Nassau (1630)|Elisabeth van Nassau]] ([[4 augustus]] [[1630]] — [[4 augustus]] [[1630]])
* [[Isabella Charlotte van Nassau]] ([[28 april]] [[1632]] — [[april]] [[1642]]) 
* [[Albertine Agnes van Nassau]] ([[9 april]] [[1634]] — [[24 mei]] [[1696]]), trouwden met [[Willem Frederik van Nassau-Dietz]]
* [[Henriëtte Catharina van Nassau]] ([[10 februari]] [[1637]] — [[3 november]] [[1708]]), trouwden met [[Johan George II van Anhalt-Dessau]]
* [[Hendrik Lodewijk van Nassau]] ([[30 november]] [[1639]] — [[29 december]] [[1639]])
* [[Maria van Nassau (1642-1688)|Maria van Nassau]] ([[5 september]] [[1642]] — [[20 maart]] [[1688]]), trouwden met [[Maurits van Simmern]]

Frederik en Amalia gavven [[Den Haag]] stöareg meer ne uutstroaling van ne hofstad.

== Hollaandse welvoart ==

Frederik Hendrik en Amalia streafden doarnoar um te wodden op-enommen in de familie van Europese vörstenhuze. Zi-j hadden de tied met, want tiedens et bewind van den prins steg de Hollaandse welvoart unmundeg. Et prinselek paar wist veur ziene kinder veurnoame broedlachten te sluuten. Den arfprins trouwden [[Maria Henriëtte Stuart|Maria Stuart]], dochter van könning [[Karel I van Engelaand]], en Louise Henriëtte wodden arfprinsesse van [[Brandenburg-Pruusen|Brandenburg]]. [[Albertine Agnes van Nassau|Albertine Agnes]] trouwden nen Freesen Nassau. Deur heur stamt könninginne Beatrix van vandage deels of van [[Willem van Oranje]].

Noa zienen dood volgden prinse Willem II um op.




<gallery>Ofbeelding:Gerrit van Honthorst - Frederik Henderik van Nassau, prins van Oranje en Stadhouder.jpg|Frederik Hendrik van Nassau, prins van Oranje en [[Stadholder]]
Ofbeelding:Gerard van Honthorst 005.jpg|Frederik Hendrik en Amalia van Solms
Ofbeelding:Gerrit van Honthorst - Frederik Hendrik met familie.jpg|Stadholder Frederik Hendrik met Amalia van Solms met an heur ziede de jungste dochter Maria, hand in hand stoat dochters Albertine Agnes en Henriëtte Catharina
Ofbeelding:Frederik Hendrik by Michiel Jansz van Mierevelt.jpg|Frederik Hendrik
</gallery>

== Bronne ==
* [http://www.dbnl.org/tekst/busk001land02_01/busk001land02_01_0213.htm Busken Huet - Het land van Rembrand]

[[Kattegerie:Achterhooks_artikel]]
[[Kattegerie:Tachtigjoarigen Oorlog]]
[[Kattegerie:Monarchie]]

[[cs:Frederik Hendrik Oranžský]]
[[da:Frederik Hendrik af Nederlandene]]
[[de:Friedrich Heinrich (Oranien)]]
[[en:Frederick Henry, Prince of Orange]]
[[es:Federico Enrique de Orange-Nassau]]
[[fr:Frédéric-Henri d'Orange-Nassau]]
[[fy:Freark Hindrik fan Oranje Nassau]]
[[is:Friðrik af Óraníu]]
[[it:Federico Enrico d'Orange]]
[[ja:フレデリック・ヘンドリック (オラニエ公)]]
[[nl:Frederik Hendrik van Oranje]]
[[pl:Fryderyk Henryk Orański]]
[[pt:Frederico-Henrique, príncipe de Orange]]
[[ru:Фредерик-Генрих Оранский]]
[[sl:Friedrich Oranski]]
[[sv:Fredrik Henrik av Oranien]]
[[zh:腓特烈·亨利]]
