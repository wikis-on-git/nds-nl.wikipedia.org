D' '''Oldsaksiese rilligie''' was nen [[natuurgodsdienst]] wat d' oale [[Saksen (vôlk)|Saksen]] belèdene. Met 't kommen van 't Kristendom (8e eewe) verdwenen de rilligie zachies an. D' informatie wa'w hebt oaver de Saksiese rilligie is barre. Maar de tied hef toch enkele dingen oavereleverd wat oons wel iets kan vertellen van de rilligie. We mut 't nemmen met nen driemoal wetsboeken eschrèven deur Fraanken, Angelsaksiese oaverleverings en de Noordse mythologie. Ok hölpt de oaverleverings van plaatsenamen, volksverhalen en 't [[Nedersaksies|plat]] uut 't oale Saksenlaand, maar ok d' Oldengelse taal, met 't roaden en spekuleren. 

Der bint nen paar fundementele kaanten kenmarkend veur de Saksiese rilligie: 
* Vereren van de netuur, van de vruchtbaarheid en de netuurkrachten.
* 't Neudlot, wat zi-j anduden met ''Wurd'' en/of ''Metod''.
* Rechtvoardigheid en orde, zo as töt uuting kömp op 't Thing.

==Natuur anbidden==
D’ Oldsaksiese rilligie giet terugge op de vrogste vörme van godsdienst: verering van de natuur, van de vruchtbaarheid en de natuurkrachten. 

D' oale Saksen haren nen animisties geleuf; alles is bezielt, van nen stiene, nen plaant, nen peerd töt nen runeteken. De natuur leefd en is bezielt, 't stiet in kontakt met d' heugere weerlden. Ze geleufden dat de geesten en de goden op de veurwarpen woonden, en dat dizzent nen slimme baande haren met heur.

't Is nen rilligie wat krap verbunden is met nen eagen leefweerld en politiek. Komplete wouden, revieren en stienen wörden ewied en vereerd.

D' oale Saksen haren eaglik gien völgodendom, zi-j vereerden d' heugsten Macht onder verschillende namen, woorvan de dichters later goden hebt emaakt. Op 't Angelsaksiese gedicht [[Beowulf]] wörd d' heugsten Macht ''Metod'' enuumd. Metod is d' eewigen moate van de dingen, gewaar te wörden op nen sterrenhemel, op 't of- en an kommen van de zunne, op d' ofwisseling van de joorgetieden, op 't meanslik lèven en de vörms van nen helen natuur. 

===Wurd/Metod===
nen Groten verschil tussen de Saksiese- en Kristlike rilligie is dat de Saksiese goden, geesten en aander bovennatuurlike wezens nie almachting waren, en ok nie volmaakt. Machtiger as alle goden en alle wezens was veur de Saksen d' alderheugsten Macht: 't Lot. In 't [[Oldsaksisch|Oldsaksies]] hiet 't lot ''Wurd'' (wat te vertalen is as de 'dreie van de dingen') en ''wurdgiscapu'' (lotsbeschikking), in 't Oldengels ''Metod'' (wat körtbi-j ''Meten'' lig).

Tègen oaver oewen ''wurdgiscapu'' passen allinnig maar onderwarping, nen meanse konnen niks veraanderen an 'tgiene oaver hum beschikt was. Saksen vreugen heur sjamanen dan ok nie noar 't lot umme der tègen in te goane, want 't heugste haalbare was umme deur middel van woorzeggeri-je, teuvenari-je of bepoalde rituelen proberen te begriepen wat ''Wurd''/''Metod'' veur oew bepoald haren.

===natuurgeesten===
[[File:Älvalek.jpg|thumb|links|400px|[[August Malmström]] (1829–1901): Daansende [[elf (mythologie)|alfen]] op 'n meer, 1866]]
Nen alf is iene van de vruchtbare natuurgeesten of natuurkrachten. Denne waren al in warken veur der ok maar goden ontstunden waren. Zi-j warkt met an 't bouwen, 't op staand holden, maar ok 't ofbrekken, van de weerlden. D' [[alfen]] bint de vruchtbaarheid in persoon. 

Iej haren lichtalfen en donkeralfen. Lichtalfen zörgt veur de grui van plaanten, gaven licht as de zunne. Donkeralfen waren d' alfen die in de aarde woonden, donker waren en veur nachtmerries en ziektes zörgden.

D' Alfen kunt d' oalere varsie wèèn van de Wanen uut de Noordse vertelligies. Alfen komt ait nog vake veur op de [[Nedersaksische sagen en legendes|Saksiese sages]], op 't helen oale Saksenlaand, wat beduud dat 't geleuf in Alfen/netuurgeesten wieds ewest is. De sages oaver de [[Witte wieven]] bint 'n oaverbliefsel van dit geleuf in natuurgeesten.

Iej haren ok de [[dwargen]]. Dwargen waren kleane wezenties die in de bossen en onder de grond leefden. Van heur wörd ezegd dat zi-j machtig goeden iezersmeden waren, door woor de Germanen ok bekend umme stunden. Ok gebruken de dwargen völle teuvernari-je.

===Huynen===
Huynen of Hunen, zo wörden reuzen enuumd bi-j de Saksen. De Saksen die vrogger op 't hudigen Dreanthe woonden vertelden dat d' Hunen d' [[Hunebed|Huneberren]] estoapelt haren. De Germaanse mythologie hef völle vertelligies oaver reuzen. De goden vöchten ait tègen reuzen. De reuzen perbeerden elk moal weer umme veur ellende en ongeregeldheden op d' weerld te zörgen. Alle ellende, ordeloosheid en chaos in de weerld wörden op de reuzen hen-ewezzen, zi-j waren de persoonliking van chaos. Reuzen komt ok nog vake veur op de volksverhalen.

==Goden==
Op Saksies grondgebied wörden de traditionele Germaanse goden anbeden; Woden, Freja, Thinguz en Thunaer. De derde en vierde moand op d'Oldengelse kalendar komme wi-j de namen Hrethmonath en Eosturmonath, "moand van Hretha" en "moand van Ostara" tègen, dissen waren woarschienlik godinnen die anbeden wörden.

De [[Saksiese godn]] wöd op 'n appart artikeltie behaandeld, omdat ter van de goden der 'n helen bulte bint.

==Saksiese bondstekens==
===Irminsûl===
[[File:Zerstörung der Irminsaule durch Karl den Großen by Heinrich Leutemann.jpg|thumb|250px|De verstoring van d' Irminsul deur Karel de Groten, Heinrich Leutemann (1824-1904)]]
D' Irminsûl was nen machtig belangrieke verbeeldenisse veur de Saksen. D' [[Irminsul|Irminsûls]] waren slim heugen poalen, zoelen of mangs ok wel es ofebeeld as 'n helen dikken beume. 't Haren 'n groten symboliese weerde veur de Saksen. 
Der wörd vergelieking emaakt met de lèvensbeum [[Yggdrasil]] uut de [[Noordse mythologie|Noordse vertelligies]], de weerldbeum. Denne hef zien wörtels uutstekken in de onderweerld en zien takken höld 't dak van de weerld oavereande. De name van ''Irminsûl'', wat [[Oldsaksisch|Oldsaksies]] is, mut vertaald wörden met ´alzoele´ zo as 't latijnse ''universalis columna '', umdat e 'as 't wore alles ondersteunen', maar der is ok wel weer 'n verbaand eleg met de Saksiese god [[Irmin|Hirmin]].

Eande 8e eewe wörden der 'n Irminsûl neeregooit deur Karel de Grote, door waren de Saksen zo hellig van dat ze as wraak aktie de eersten karke van [[Deventer|Dempter]] in de braand in estökken hebt.

Zo stunden d' Irminzulen ok veur de lévensbome, bi-j de Noordse stammen an-eduud as [[Jegdrasiel]], de verbindingsliende tussen de heugere- en legere sferen en d' aardsen, tussen 't ontzichtbaren en 't zichtbaren. Dizze bome heulden alles bi-j mekare.

===Saxnôt/Seaxneat===
[[saxnot|Saxnôt]] was 'n Saksiese god. Hi-j wörden op 'n noordwest-Europesen laand en ok op 't deur de Saksen vereuverden deel van Engelaand anbeden. Op 't Engelse Essex wörden Saxnôt (Oldengels: Seaxneat) eziene as de veurva van de Oost-Saksen. In de [[Oldsaksiese deupgelofte|Utrechtse deupbelöfte]] wörd esprökken van ''[[Donar|Thunear]] endi Woden endi Saxnôt''.  Hi-j was zeer zekers de stamgod van de Saksen en was èèm belangriek as -zo as veur alle Germanen- de goden Woden en Thunear. Luu zegt mangs dat e gien ni-je god is, maar 'n aander name is veur de god [[Tyr|Thinguz]] of de god [[Frey|Frey]]. Ok Hirmin wörd mangs eziene as geliek-an Saxnôt. 't Is nooit helemoale duudlik ewörden.

==Orde beholden==
De Noordse vertelligies zit vol met 't thema orde. Goden waren 'n helen tied gaangs met d' orde te beholden of 't terugge winnen tégenoaver duustere krachten, veurnaamlik reusen. Thunears' kracht en zien hamer bint zien belangriekste wapens in de stried. Thunear gungen ait maar verdan met gerechtigheid en gezagbeholding. Dorumme wörden Thunear krap-an verbunden met de wet en haren de Germanen dorumme vertrouwden luu in hum. 't Thing wörden dan ok ait op donderdag eholden, de dag van Thunear. 

==='t Thing===
't [[Ding (rechtsgeleardheid)|Thing]] was de joorlikse rechtsprake van de Germanen. Hier kwaam vertégenwoordigers van elke stamme bi-j mekare, umme ni-je regels en wetten of te proaten, en umme misstaanden rechte te zetten en, woor neudig, straffen uut te delen. Hier wörden, noar 't lek, ait Saxnôt en/of Thinguz an-ereupen. Bi-j de Saksiese stamme van de [[Tubaantn|Tubaanten]] was Thinguz as ''Mars Thincsus'' bekend, onder de Noordsen as Týr, Thinguz is dan ok vernuumd noar 't Thing. Ait wörden 't Thing eholden bi'j heilige beume. Beume waren de verbeelding van de as godachtig vereerden natuur. De missionaris Lebuïnus zol 'n moal noar 't Thing te [[Maarkel]] ewest hebben, umme door de Saksen proberen te bekeren tut 't kristlike geleuf.

==Sjamanisme==
Bi-j Tacitus wörden de luu, die bi-j de Germanen de godsdienstigen waren, priesters enuumd, en bi-j Einhard, de geschiedschriever van Karel de Groten, woorzeggers. Denne waren ewied an 't dienen van de goden, 't lèzen van de veurtekens en 't veurspellen van ''Wurdgiscapu''. Denne göngen veur tiedens de godsdienstige rittuelen en offers. En verstunden de runetekens. Sjamanen stunden tussen de heugere sferen, die van de goden, en de meansen; d' Irminsul stiet veur de weg wuk de sjamaan ofleg deur de verschillende weerlden en heugtes hen, op 't geestliken.

Uut de [[Indiculus superstitionum et paganiarum|3 wetsboeken]] die Karel de Groten opstellen veur de Saksen valt of te lèzen dat de Saksen 'n wieds en diep geleuf haren in woorzeggeri-je en teuvernari-je. Karel de Groten hef dan ok de Saksiese sjamanen met, onder bedreiging en 't voltrekken van, doodstraffen de tied uut loaten kommen, zo as op de wetsboeken neerezet wörden.

De Saksen haren dus 'n helen diep geleuf in woorzeggeri-je en teuvernari-je. De sjamanen wörden veur aals op 't lèven der bi-j ehaald, ok haren zi-j 'n bepoalende rolle tiedens rittuelen en offers. De Saksen geleufden stark in veurtekens, zo as natuurverschiensels, vogels en 't gehinnik van 'n peerd. Peerden haren 'n greutsen benul van de godenweerld.

Uut de ''Utrechtse Index'' kömp de voolgende praktijken van de sjamanen: 't gebruuk van teuverspreuken 't veurspellen met hölp van vogels, peerden, rundermest en niezen. 't Gebruken van dierenharsens veur veurspellen. 't Duden van vlammen as veurtekens. De woorzeggeri-je uut de moansverduustering. 't Oproepen van störm en gebruken van heurns en bekers. Woorzeggeri-je met hölp van de [[runetekens]]. Ok deun de priesters 't wieden van de godenbeelden en de rittuelen.

==De doden==
===Begravenisse===
Artikel 7 van d' [[Utrechtse index]] sprek oaver 't verbraanden van lieken. Dat kwaam eande 8e eewe ait nog veur bi-j de Saksen. Uut opgraavings is eblekken dat in de lope van de 5e eewe Saksen oavergöngen noar begraven. Dit gebeuren veural allinig met edelen en vorsten. Op Dreanthe is de [[Prinses van Zweeloo]] oons zoo'n edelen graf bekend.

===Offeri-je===
Gewoonlik wörden der arrig völle veurwarpen offerd an de goden. Der bint dan ok völle van zukke offer veurwarpen terugge evunden op 't venne. Dat offeren van heur kostbaarheden göngen hiel verre. Noa de karstening göngen 't zölfs economies völ better bi-j de Saksen, umdat zi-j nie meer heur kostbaarheden möchten offeren van de Karke.

Met sommige gevallen wörden der ok dier- en meanse offers ebrach. De offeri-jen gebeuren ait bi-j heilige- bronnen, revieren, beume en/of stienen. Hier wörden dan belöften ezweuren en groten moaltieden etten.

Artikel 9 van d' Utrechtse index verböd 't doe van meansenoffers. Dit was 'n Germaans gebruuk dat op de 8e eewe mangs nog veurkwaam. As ter 'n vorst of 'n edelen uut de tied kommen wörden zien slaven en aander dienaren ofemaakt en hum as grafkado egèven. Ok offeren ze beveurbeeld kriegsgevangenen noa 'n veldslag wat ewunnen waren. Der bint vrogge graven met resten van Romeinse soldoaten evunden. In 'n brief die paus Gregorius III op 732 an Bonifatius schrèven, veroordeelt e 't verkoop van slaven veur offergebeuren.

===Veurolden verering===
Saksen deun ok an veurolden verering. Zi-j geleufden dat 'n doden as 'n (natuur)geest kwaam te zwarven. De doden kunden op die meniere nog iets betekkenen veur dien verwaanten, deur oaver heur te waken, zörgen veur de oogsten en lèvenskracht an de ni-je, jonke kinder. Op de grafheuvels wörden offers ebrach, de veurolden herdach en zegen ofebeden.

Woorschienlik geleuven de Saksen ok dat ter 9 weerlden bestunden, geliek-an de Noordse stammen. nen Doden reisden as geest de weerlden of. Ienene die de tied uut kwaam deur 't zwaard kwaam op [[Walhalla|Falhalla]] terechte. Falhalla was de 'Hal van de gevallenen', 't huus van Woden. Door zi-j nen helen dag as helden bier zeupen, de lekkersten vleis vratten en met mekare vöchten. Met Midwinter geleufden de Germanen dat al de 9 weerlden kört bi-j mekare kwaam. De doden-deur-'t-zwaard deun dan met de [[Wilde Jacht]] met, door ze de duusternis zollen verjagen, en kwaam dan ok langes bi-j dien verwaanten. Hier kömp de sage van [[Derk met den beer]], uut Gelderlaand, ok vort.

==Rilligieuze symbools==
[[file:Twentse-Geveltekens-2.jpg|thumb|left|650x400px|Gevelteken met '''donderbessem''', '''zunnerad''' en '''moanstaanden''' met kelke en kruus.]]
De kalender en de feesten van de Saksen waren ebaseerd op de natuurlike [[zunnewende|zunnwendes]], de dreie van 't lèven. 

'n Antal Saksiese symbools, die ait nog te vinden bint op Twentsen en Achterhoeksen [[Gewelteekn|geveltekens]], bint 't [[zunnerad]], de [[maone|moanestaanden]] en de [[doonderbessem|donderbessem]]. 't Zunnerad was èèmiens ebaseerd op de natuur en zien zunnewendes,'t is 'n belangriek Germaans symbool, en ok 'n helen olden. 't Zunnerad kömp al veur op zo'n paar joor honderden veur Kristus op d' oale Skandinaviese laanden op stiene op-ekrast.

Aander typies Saksiese tekens bint d' Irminsûl ('n flinken beum) en 't peerd, of: Saksenros. 't Peerd kom iej oaveral tègen op old Saksies grondgebied, zo as de vlagge van 't Engelsen Kent of 't logo van FC Tweante. Ok vind iej gekruuste peerdekoppen on de gevel van Tweantse boerderi-jgies. 't Peerd zol ofkomstig wèèn van de Saksiesen held [[Widukind]] en aans van 't peerd van Woden, [[Sleipnir]].

De roetevörme op Tweantse en Achterhoekse gevels bint ofkomstig van de runeteken (Germaans alfabet) veur de klaank ''ng'' en hietten Inguz. Inguz was ok de god die stunden veur 't goed goan, laandbouw, vruchtbaarheid en arflikheid/arfenis. De Saksen beroepten zuch ter ok op dat zi-j ofstamden van dizze god.

Ok he'j 'n zaandloper motief, noe nog terugge te vinden op stiepels van oalere boerderi-jen. Dizzen zol ok terugge goan tut 'n runeteken.

==Feesten==
De Saksen haren 'n antal joorliks weerumme kommende feesten. Dizze feesten waren ebaseerd op de natuurlike [[zunnewende|zunnwendes]], d' dreie van 't lèven. Grote rittuele vuren tiedens heur feesten maakten vake 'n belangriek gedeelte uut. Door sprungen ze deur hen en daansden ze um hen. d' Asse struiden ze vervoolgs rittueel oaver 't laand hen uut veur vruchtbaarheid. Völle van dizze vuren hebt de karstening oaverleeft, deank beveurbeeld an de poasvuren en braandwielen. Ok aandere gebruken zo as de Midwinterhoorn en de [[Meiboom|Meeibeum]] hebt de karstening oaverleeft. 

De Saksen brachten heur godheid, in de gedoante van 'n beeld, vier moal op 't joor offers, kört bi-j de gewiede plaatsen op 't heilige wold of 'n soort tempel. Noa 't offer wörden 't beeld (of meerdere beelden) deur de gouw, of oaver 't laand, de rondte in edragen, umme 't heil dat bi-j 't offer ofebeden was, oaveral hen te brengen. De warken van de priesters en teuvernaars tiedens heur gebruken waren 'n belangriek element.

De voolgende doatums bint nie helemoale krek op 'n dag of, 't gebeurden ait um en noabi-j de an-egèven doatums. 

* '''Joel'''
21 December: 't [[Joelfeest]] of Midwinter duurden twaalf dagen, woorvan de körtsen dag op 't joor de belangrieksten was. Vake wörden der joelvuren an-estökken en 'n bulte kabaal emaakt ('joelen'), woormet de duustere krachten op 'n ofstaandtie eholden wörden. 't Was 'n rittueel vuur umme de Zunne weer wakker te kriegen, de kolte van de winter vort te jagen en de vruchtbaarheid van lente terugge te hebben. Op dizze nacht kwaam Derk met den beer langes met de Wilde Jacht, bestoande uut 'n leger van de zielen van de doden. De doden kwaam dan ok langes heur verwaanten, umme heur te zègenen veur 't kommend joor. 't Feest wörden deur de Roomsen ummevörmd töt 't Karstfeest. 

Van dit feest hef 't [[Mirreweenterhoorn|Midwinterhoorn bloazen]] de karstening oaverleeft

* '''Ostara'''
[[Ofbeelding:Paasvuur.jpg|thumb|280px|'n Poasvuur bi-j [[Onstwedde]] op [[Poaske|Tweede Poasdag]] 2004]]
20 Meert: Ostara, of Poasen, vierden de Saksen de ere van 't opni-j ontwaken van 't lèven. Zi-j eert de natuur, die noa de winter, zien vruchtbaarheid terugge kreg. Hier kömp 't poasei ok vort. Luu goat ter van uut dat tiedens dit feest veural [[Ostara]] wörden an-ereupen. Ostara wörden mangs geliek-an emaakt met de noordsen godinne [[Frieja|Freya]]. Ostara is de godinne van 't licht, d'warmte en vruchtbaarheid. Ostara is vernuumd noar 't oosten, door woor de zunne daags opkömp. 

De optochten hebt deur de eewen hen 'n rondgaank ewest, 'n optoch woorbi-j wi-j dan deankt an 't trekken umme de stiepel hen met vlöggeln. Ok bint oale germaanse ri-jdaansen bekend woormet lieder ezungen wörden. Dit is ekarstend en ait nog op [[Ootmarsum]], in gekarstende varsie, joorliks edoane.

't Feest wörden in-ewisselt deur, 't toe al langer bestoande, Poasen. Van dit feest hebt 't [[boake|poasvuren]], 't [[vlöggeln]] en 't eier etten de karstening oaverleeft.

* '''Walpurgusnacht''' was d' oavend die oavergöngen van 30 april noar 1 meei. 't Is 'n veurjoorsfeest. 't Hef zien vergeliekings met 't Keltiesen [[Beltane]]. Iej zol 't kunnen zien as 'n verlengden van 't Ostarafeest. 't Hef beiden te maken met vruchtbaarheid en 't verdrieven van 't duuster en de kwoade geesten. Tiedens dizze nacht wörden Ostara/Freya en Frey an-ereupen. Vrogger vierden de Germanen de [[Walpurgisnacht]] met 'n groot feest en 'n lösse seksuele vri-jigheid. Jonke maachies göngen dizze nacht met de jonke keerls hen brommers kieken.

Van dit feest hef de Meeibeum de karstening 't oaverleeft.

* '''Midzommer'''
24 Juni: [[Midzommerfeest|Midzommernacht]], of 't Litha, is 't feest van 'n langsten dag en 'n körtsten nacht van 't joor. Vanof dizze tied wörd de dagen weer körter en kömp de winter körtbi-j. 't Volk geleufden dat tiedens midzommernacht de plaanten geneeskrachtige en magiese krachten haren. Zi-j waren dorumme flink in de weer umme te plukken. Grote vuren wörden der an-estökken umme de duustere krachten op 'n ofstaandtie te holden. Want de duustere krachten krègen noe, zachies an, meer ruumte, umdat de dagen noe körter wörden en de nachten langer.

* '''Harfst'''
23 September: Harfst was de bliede tied dat ter oogst wörden. D' oogst woormet zi-j de winter könden oaverlèven. 't Is 't zoad wat ezeid is tiedens de lente, egruit deur de zommer hen, volgruit op d' harfst en in d' aarde wukke tiedens winter doods is. 't Engels ''Harvest'' betekkend oogsten, èèmas 't Oldsaksiesen ''Harbista''. Door is oenzen woord harfst vandan ekommen. 




{{Dialekt|sdz|[[Hardenbarg|Haddenbarreg]]}}
[[Kategorie:Saksen (volk)]]
[[Kategorie:Geleuf]]
[[Kategorie:Germaanse mythologie]]
