De '''Oldsaksiese rilligie''' was 'n [[natuurgodsdienst]] wat d' oale [[Saksen (vôlk)|Saksen]] geleuven. Met 't kommen van 't Kristendom (8e eewe) verdwenen de rilligie zuuties an. De informatie wa'w hebt oaver de Saksiese rilligie is barre. Maar de tied hef toch eankele dinge oavereleverd wat oons wel iets kan vertellen van de rilligie. We mut 't nemmen met 'n driemoal wetsbuke eschreven deur Fraanken, Angelsaksiese oaverleverings en de Noordse mythologie. Ok hölpt de oaverleverings van plaatsnamen, volksverhalen en 't [[Nedersaksies|plat]] uut 't oale Saksenlaand, maar ok d' Ooldengelse taal, met 't roaden en spekuleren. 

Der bint 3 dinge tiepies an de Saksiese rilligie: 
* Vereren van de natuur, van de vruchtbaarheid en de natuurkrachten.
* 't Noodlot, wat de Saksen anduden met ''Wurd'', en de Angelsaksen met ''Metod''.
* Rechtvaardigheid en orde, wat onderholden wörden bi-j et Thing.

==Natuur anbidden==
D’ Oldsaksiese rilligie giet terugge op de vrogste vörme van rilligie: vereren van de natuur, van de vruchtbaarheid en de natuurkrachte. 

D' oale Saksen harren 'n animisties geleuf; alles hef 'n ziele, van 'n stien, 'n plaant, 'n peerd töt 'n runetekken. D hele natuur lef en 't stiet in kontakt met 't hogeren. Ze geleuven dat de (veuroalder-)geiste en de gode in de veurwarpen woonden.

't Is 'n rilligie wat krap met d' eagen umgewing en politiek verbunden is. Komplete wolden, revieren en stienen wörden der vereerd.

D' oale Saksen harren eagelik gien völgodendom, zi-j vereren d' hoogste Macht (et lot; gaank van de dinge) onder verschillende naamen, woarvan de dichters later gode maakt hebt. In 't Angelsaksiese gedicht [[Beowulf]] wörd d' hoogste Macht ''Metod'' enuumd. Metod is d' ewige moate van de dinge, gewaar te wörden in n sterrenhemel, in 't onder- en boaven kommen van de zunne, in d' ofwisseling van de joargetieden, in 't meanslik leven en de vörms van de hele natuur. 

===Wurd/Metod===
'n Groot verschil tussen de Saksiese- en Kristlike rilligie is dat de Saksiese gode, geiste en aander bovennatuurlike wezens nie almachting waren, en ok nie volmaakt. Machtiger as alle gode en alle wezens was veur de Saksen d' alderhoogste Macht: 't Lot. In 't [[Oldsaksisch|Oldsaksies]] hiet 't lot ''Wurd'' (wat te vertalen is as de 'dreie van de dinge', en wuk et woord körtbi-j 'wörden' en 'Aarde' lig)) en ''wurdgiscapu'' (lotsbeschikking), in 't Oldengels ''Metod'' (wat körtbi-j ''Metten'' lig).

Tegen oaver oen ''wurdgiscapu'' passen allinnig maar onderwarping, 'n meanse konnen niks veraanderen an etgiene oaver hum was beschikt. Saksen vreugen heur sjamanen dan ok nie noar 't lot umme der tegen in te goan, waant 't hoogste haalbare was umme deur middel van woarzeggeri-je, teuvenari-je of bepoalde rituelen proberen te begriepen wat ''Wurd''/''Metod'' veur oew bepoald haren.

===natuurgeiste===
[[File:Älvalek.jpg|thumb|links|400px|[[August Malmström]] (1829–1901): Daansende [[elf (mythologie)|alfen]] op 'n meer, 1866]]
'n Alf is iene van de vruchtbare natuurgeiste of natuurkrachte. Den waren al veur der ok mar gode ontstön waren in warken. Zi-j warkt met an 't bouwen, 't op staand holden, mar ok 't ofbrekken, van de weerlden. D' [[alven]] bint de vruchtbaarheid in persoon. 

Iej haren lichtalven en donkeralven. Lichtalven zörgt veur de grui van plaante, gaven licht as de zunne. Donkeralven waren d' alven den in d' aarde wonen, donker waren en veur nachtmerries en ziektes zörgen.

D' Alven kunt d' oalere varsie ween van de Wanen uut de Noordse mittelogie. Alven komt aait nog vake veur in de [[Nedersaksische sagen en legendes|Saksiese sages]], op 't hele oale Saksenlaand, wat beduud dat 't geleuf in Alven/natuurgeiste wied ewest is. 

Iej haren ok de [[dwarge]]. Dwarge waren kleane wezenties den in de bossen en onder n grond leven. Van heur wörd ezegd dat zi-j machtig goede iezersmeden waren, doar woar de Germanen ok bekend umme stunden. Ok gebruken de dwarge völle teuvernari-je.

===Hunen===
Reuze wörden bi-j de Saksen Hunen enuumd. De Saksen den vrogger in et hudige Drenthe wonen vertöllen dat de Hunen d' [[Hunebed|Huneberren]] estapelt haren. De Germaanse mythologie hef völle vertelligies oaver reuze. De waren ait met de reuze in vechten. De reuze proberen elk moal weer umme veur ellende en ongeregeldheden op d' weerld te zörgen. Alle ellende, ordeloosheid en chaos in de weerld wörden op de reuze hen-ewessen, zi-j waren de persoonliking van chaos. Reuze komt ok nog vake in de volksverhalen in veur. 

Ok wörden ze eziene as de oerkrachte. Veureerst was ter nog gien heelal, toe was 't allinig mar chaos.

==Gode==
Op Saksies grondgebied wörden de traditionele Germaansen gode anbeden; Woden, Frija, Thinguz en Thunaer. De darde en vierde moand in 't Oldengelse kalendar komme wi-j 'n naam Hrethmonath en Eosturmonath, "moand van Hretha" en "moand van Ostara" tegen, disse waren woarschienlik godinnen die anbeden wörden.

De [[Saksiese godn]] wöd in 'n appart artikeltie behaandeld, omdat ter van de gode der 'n hele bulte bint.

==Saksiese bondstekkens==
===Irminsûl===
[[File:Zerstörung der Irminsaule durch Karl den Großen by Heinrich Leutemann.jpg|thumb|250px|De verstoring van d' Irminsul deur Karel de Groten, Heinrich Leutemann (1824-1904)]]
D' Irminsûl was 'n machtig belangrieke verbeeldenisse veur de Saksen. De [[Irminsul|Irminsûls]] waren slim hogen pöale, zoelen of mangs ok wel es ofebeeld as 'n hele dikken boom. 't Haren 'n grote symboliese weerde veur de Saksen. 
Der wörd vergelieking emaakt met den weerldboom [[Yggdrasil]] uut de [[Noordse mythologie|Noordse vertelligies]]. Den hef zien wörtels uutstekken in de onderweerld en zien takken höld 't dak van de weerld oavereande. 'n Naam van ''Irminsûl'', wat [[Oldsaksisch|Oldsaksies]] is, mut vertaald wörden met ´alzoele´ zo as 't latijnse ''universalis columna '', umdat 'e 'as et woare alles ondersteunen', maar der is ok wel weer 'n verbaand eleg met n Saksiesen god [[Irmin|Hirmin]].

Eande 8e eewe wörden der 'n Irminsûl neeregooit deur Karel 'n Groten, doar waren de Saksen zo hellig van dat ze as wraak aktie d' eerste karke van [[Deventer|Deempter]] in de braand in estökken hebt.

Zo stunden n' Irminzulen ok veur den weerldboom, bi-j de Noordsen stämme an-eduud as [[Jegdrasiel]], de verbindingsliende tussen de hogere- en legere sferen en d' aardsen, tussen 't ontzichtbaren en 't zichtbaren. Dissen boom heuld alles bi-j mekare.

===Saxnôt/Seaxneat===
[[saxnot|Saxnôt]] was 'n Saksiesen god. Hi-j wörden in et noordwest-Europese laand en ok op 't deur de Saksen vereuverde deel van Engelaand anbeden. Op 't Engelse Essex wörden Saxnôt (Oldengels: Seaxneat) eziene as den veurva van de Oost-Saksen. In de [[Oldsaksiese deupgelofte|Utrechtse deupbelöfte]] wörd esprökken van ''[[Donar|Thunear]] endi Woden endi Saxnôt''.  Hi-j was zeer zeakers den stamgod van de Saksen en was eem belangriek as -zo as veur alle Germanen- de göde Woden en Thunear. Luu zegt mangs dat 'e gien ni-jen god is, maar 'n aanderen naam is veur 'n god [[Tyr|Thinguz]] of 'n god [[Frey|Frey]]. Ok Hirmin wörd mangs eziene as geliek-an Saxnôt. 't Is nooit helemoale duudlik ewörden.

==Orde beholden==
De Noordse vertelligies zit vol met 't thema orde. Gode waren 'n helen tied gaanks met d' orde te beholden of 't terugge winnen tégenoaver duustere krachten, veurnamlik den reuze. Thunears' kracht en zien hamer bint zien belangriekste wapens in 'n stried. Thunear göngen aait maar verdan met gerechtigheid en gezagbeholding. Dorumme wörden Thunear krap-an verbunden met de wet en haren de Germanen dorumme vertrouwden luu in hum. 't Thing wörden dan ok aait op donderdag eholden, den dag van Thunear. 

==='t Thing===
't [[Ding (rechtsgeleardheid)|Thing]] was de joorlikse rechtsprake van de Germanen. Hier kwaam vertégenwoordigers van elken stam bi-j mekare, umme ni-jen regels en wetten of te proaten, en umme misstaanden rechte te zetten en, woor neudig, straffen uut te delen. Hier wörden, noar 't lek, aait Saxnôt en/of Thinguz an-eröppen. Bi-j de Saksiese stam van de [[Tubaantn|Tubaanten]] was Thinguz as ''Mars Thincsus'' bekend, onder de Noordsen as Týr, Thinguz is dan ok vernuumd noar 't Thing. Aait wörden 't Thing eholden bi'j heiligen beume. Beume waren de verbeelding van de as godachtig vereerde natuur. 'n Missionaris Lebuïnus zol 'n moal noar 't Thing te [[Maarkel]] ewest hebben, umme door de Saksen proberen te bekeren tut 't kristlike geleuf.

==Völva==
Ne Völva was ne vrouwlike zieneresse van de Germaanse en Keltiese saamleving. As zieneresse was de völva een sjamaaninne, die zungen in traans lieder, bezwerings spraken e uut en 't lot veurspelden zi-j. Ne völva wörden as völkundig, ('kundig in völle') eziene, wat wol zeggen, dat zi-j völle benul haren van [[seiðr|sjamanisme]], [[spá|hekseri-je]] en [[galdr|profetie]] haren.

Eur deun de gode dienn, 't lèzen van de veurtekkens en 't veurspellen van ''Wurdgiscapu''. Eur göngen veur tiedens de godsdienstige rittuelen en offers. En haren benul van de runetekkens. Ne völva preuten met d' heugere wezens; d' Irminsul stiet veur de weg wuk ne völva ofleg deur de verschillende weerlden en heugtes hen, op 't geistliken. 

Ne völva haren machtig völle anzien, en wörden eziene as de vertegenwoordigster van de godinne Fri-ja op Midgaard (d' Aarde).

Uut de ''Utrechtse Index'' kump de voalgende praktieken van de völvas: 't gebroek van teuverlieders, 't veurspellen met hölp van vögels, peerde, rundermest en niezen. 't Gebroeken van dierenharsens veur veurspellen. 't Duden van vlammen as veurtekkens. De woarzeggeri-je uut de moansverduusterings. 't Oproepen van störm en gebroeken van hoorns en bekkers. Woarzeggeri-je met hölp van de [[runetekens]]. Ok deun de Völva's 't wieden van de gödenbeelden en de rittuelen.

De sages oaver de [[Witte wieven]] bint 'n oaverbliefsel van dit geleuf in disse wieze vrouwluu ('witte' kump van et Twentse 'wetten' en/of van et Duutse 'wissen').

==De doden==
===Begravenisse===
Artikel 7 van d' [[Utrechtse index]] sprek oaver 't verbraanden van lieken. Dat kwaam eande 8e ewe aait nog veur bi-j de Saksen. Uut opgraavings is eblekken dat in de lop van de 5e eewe Saksen oavergöngen noar begraven. Dit gebeuren veural allinig met edelen en vorsten. Op Drenthe is de [[Prinses van Zweeloo]] oons zoo'n edele graf bekend.

===Offeri-je===
Gewoonlik wörden der arreg völle veurwarpen offerd an de goden. Der bint dan ok völle van zukke offer veurwarpen terugge evunden op 't venne. Dat offeren van eur kostberheden göngen hiel varre. Noa de karstening göngen 't zölfs ekenomies völle better bi-j de Saksen, umdat zi-j nie meer eur kostberheden möchten offeren van de Karke.

Met sommige gevallen wörden der ok dier- en meanse offers ebrach. De offeri-jen gebeuren aait bi-j heiligen- bronnen, revieren, beume en stiene. Hier wörden dan belöften ezweuren en groten moaltieden etten.

Artikel 9 van d' Utrechtse index verböd 't doe van meansenoffers. Dit was 'n Germaans gebroek dat op d' 8e eewe mangs nog veurkwaam. As ter 'n vorst of 'n edelen uut de tied kommen wörden zien slaven en aander dienaren ofemaakt en hum as grafkedo egeven. Ok offeren ze beveurbeeld kriegsgevangenen noa 'n veldslag wat ewunnen waren. Der bint vrogge graven met resten van Romeinse soldöate evunden. In 'n brief den paus Gregorius III op 732 an Bonifatius schrevven, verordeelt e 't verkoop van slaven veur offergebeuren.

===Veuroalden verering===
Saksen deun ok an veuroalder verering. Zi-j geleufden dat 'n doden as 'n (natuur)geest kwaam te zwarven. De doden kunt op die meniere nog iets betekkenen veur dien verwaanten, deur oaver eur te waken, zörgen veur d' oogsten en levenskracht an de ni-je, jonke kinder. Op de grafheuvels wörden offers ebrach, de veuroalder herdacht en zegen ofebedden.

Woarschienlik geleuven de Saksen ok dat ter 9 weerlden bestunden, geliek-an de an eur verwaante Noordsen stämme. een Doden reisden as geest de weerlden of. Ienene den de tied uut kwaam deur 't zwoard kwaam op [[Walhalla|Valhalle]] terechte. Valhalle was de 'Hal van de gevallenen', 't huus van Woden. Doar zi-j n' helen dag as helden bier zeupen, de lekkersten vleis vratten en met mekare vöchten. Met Midwinter geleuven de Germoanen dat al de 9 weerlden kört bi-j mekare kwaam. De doden-deur-'t-zwoard deun dan met de [[Wilde Jacht]] met, doar ze de duusternisse zollen verjaggen, en kwaam dan ok langes bi-j dien verwaanten. Hier kömp de sage van [[Derk met den beer]], uut Gelderlaand, ok vot.

==Rilligieuze symbools==
[[file:Twentse-Geveltekens-2.jpg|thumb|left|650x400px|Gevelteken met '''donderbessem''', '''zunnerad''' en '''moanstaanden''' met kelke en kruus.]]
De kelender en de feesten van de Saksen waren ebaseerd op de natuurlike [[zunnewende|zunnwendes]], de dreie van 't leaven. 

'n Antal Saksiese symbools, die aait nog te vinnen bint op Oost-Sallaandse, Twentse en Achterhoekse [[Gewelteekn|geveltekens]], bint 't [[zunnerad]], de [[maone|moanestaanden]], de peerdenköppe en de [[doonderbessem|donderbessems]]. 't Zunnerad was effeniens baseerd op de natuur en zien zunnewendes,'t is 'n belangriek Germoans symbool, en ok n helen oalden. 't Zunnerad kömp al veur op zo'n poar joar honderden veur Kristus op d' oale Skandinaviese laanden op stiene op-ekrast.

Aander typies Saksiese tekens bint d' Irminsûl ('n flinken beum) en 't peerd, of: Saksenros. 't Peerd kom iej oaveral tègen op oald Saksies grondgebied, zo as de vlagge van 't Engelsen Kent of 't logo van FC Twente. Ok vind iej gekruusten peerdenköppe op de gevel van Twentse boerderi-jgies. 't Peerd zol ofkomstig wèèn van de Saksiesen held [[Widukind]] en aans van 't peerd van Woden, [[Sleipnir]].

De roetevörme op Twentsen en Achterhoeksen gevels bint ofkomstig van de runeteken (Germoans alfabet) veur de klaank ''ng'' en hietten Inguz. Inguz was ok nen god den stunden veur 't good goan, laandbouw, vruchtberheid en arflikheid/arfenisse. De Saksen beröppen zich ter ok op dat zi-j ofstammen van dissen god.

Ok he'j 'n zaandloper motief, noe nog terugge te vinden op stiepels van oalere boerderi-jen. Disse zol ok terugge goan töt 'n runeteken.

==Feesten==
De Saksen haren een antal joarliks trugge kommende feesten. Dise feesten waren ebaseerd op de natuurlike [[zunnewende|zunnwendes]]. Wukke de dreie van 't lèven bepoalen. 

Grote rittuele vuren tiedens heur feesten maakten vake 'n belangriek gedeelte uut. Doar sprungen ze deur en daansen ze um hen. d' Asse struien ze vervoalgs rittueel oaver 't laand hen uut veur vruchtbaarheid. Völle van disse vuren hebt de karstening oaverleeft, deank beveurbeeld an de poasvuren en braandwielen. Ok aandere gebruken zo as de Midwinterhoorn en de [[Meiboom|Meeiboom]] hebt de karstening oaverleeft. 

De Saksen brachten heur godheid, in de gedoante van 'n beeld, vier moal op 't joar offers, kört bi-j de ewiede plaatsen op 't heilige wold of 'n soort tempel. Noa 't offer wörden 't beeld (of meerdere beelden) deur de gouw, of oaver 't laand, de rondte in edragen, umme 't heil dat bi-j 't offer ofebeden was, oaveral hen te brengen. De warken van de priesters en teuvenaars tiedens heur gebruken waren 'n belangriek element.

De voalgende doatums bint nie helemoale krek op 'n dag of, 't gebeuren aait wenneer as de zunne en/of de moane op 'n bepoalde staand stunnen.

De Saksiese kalender begunnen op 25 december en op de moand december en januari (=juul) wörden een 12 däge durend festival enaamd 't Jeelfeest gevierd. Op disse moanden vunden ok 'nn Modra niht of "nacht van de moe's" plaatse, n rilligieus evenement woaroaver barre weinig bekend is. 

* '''Jeel'''
21 December: 't [[Joelfeest|Jeelfeest]] of Midwinter duren twaalf dage, woarvan de körtsen dag op 't joar de belangrieksten was. Vake wörden der jeelvuren an-estökken en 'n bulte kabaal emaakt, woarmet de duustere krachte op 'n ofstaandtie eholden wörden. 't Was 'n rittueel vuur umme de zunne weer wakker te kriegen, de kolte van n winter vot te jagen en de vruchtbaarheid van lente terugge te hebben. Op dissen nacht kwaam Derk met n beer langes met de Wilde Jacht, bestoande uut 'n leger van de zielen van de doden. De doden kwaam dan ok langes heur verwaanten, umme eur te zègenen veur 't kommend joar. Dit, heel belangrieke, feest wörden deur de Roomsen ummevörmd töt 't Karstfeest. 

Van dit feest hef 't [[Mirreweenterhoorn|Midwinterhoorn bloazen]], kabaal maken (vuurwerk, carbid schieten) en vuren de karstening oaverleeft

* '''Ostara'''
[[Ofbeelding:Paasvuur.jpg|thumb|280px|'n Poasvuur bi-j [[Onstwedde]] op [[Poaske|Tweede Poasdag]] 2004]]
20 Meert: Ostara, of Poasen, vieren de Saksen de ere van 't opni-j ontwaken van 't lèven. Zi-j eert de natuur, die noa n winter, zien vruchtbaarheid terugge kreg. Hier kump 't poasei ok vot. Luu goat ter van uut dat tiedens dit feest veural [[Ostara]] wörden an-eröppen. Ostara wörden mangs geliek-an emaakt met de noordse godinne [[Frieja|Freya]]. Ostara is de godinne van 't licht, de warmte en vruchtbeerheid. Ostara is vernuumd noar 't oosten, doar woar de zunne daags opkump. 

De optochten hebt deur de ewen hen 'n rondgaank ewest, 'n optoch woarbi-j wi-j dan deankt an 't trekken umme de stiepel hen met [[vlöggeln]]. Ok bint oale germaanse ri-jdaansen bekend woormet lieder ezungen wörden. Dit is ekarstend en ait nog op [[Ootmarsum]], in gekarstende varsie, joarliks edoane.

't Feest wörden in-ewisselt deur, 't toe al langer bestoande, Poasen. Van dit feest hebt 't [[boake|poasvuren]], 't [[vlöggeln]] en 't eier etten de karstening oaverleeft.

* '''Walpurgusnacht''' was d' oavend die oavergungen van 30 april noar 1 meei. 't Is 'n veurjoarsfeest. 't Hef zien vergeliekings met 't Keltiese [[Beltane]]. Iej zol 't kunnen zien as 'n verleangde van 't Ostarafeest. 't Hef n beiden te maken met vruchtbaarheid en 't verdrieven van 't duuster en de kwoade geiste. Tiedens dissen nacht wörden Ostara/Freya en Frey an-eröppen. Vrogger vierden de Germanen de [[Walpurgisnacht]] met 'n groot feest en 'n lösse seksuele vri-jigheid. Jonke maachies göngen dissen nacht met de jonken keerls hen brommers kieken.

Van dit feest hef de Meeibeume de karstening 't oaverleeft.

* '''Midzommer'''
24 Juni: [[Midzommerfeest|Midzommernacht]], of 't Litha, is 't feest van 'n langsten dag en 'n körtsten nacht van 't joar. Vanof disse tied wörd de dage weer körter en kömp de winter körtbi-j. 't Volk geleuven dat tiedens midzommernacht de plaanten geneeskrachtige en magiese krachten haren. Zi-j waren dorumme flink in de weer umme te plukken. Grote vuren wörden der an-estökken umme de duustere krachte op 'n ofstaandtie te holden. Want de duustere krachte krègen noe zuuties an meer ruumte, umdat de dage noe körter wörden en de nachte langer.

* '''Harfst'''
23 September: Harfst was de blieden tied dat ter oogst wörden. D' oogst woarmet zi-j n winter können oaverlèven. 't Is 't zoad wat ezeid is tiedens de lente, egruit deur n zommer hen, volgruit in n harfst en in d' aarde wukke tiedens winter doods is. 't Engels ''Harvest'' betekkend oogsten, èemas 't Oldsaksiesen ''Harbista''. Doar is oonzen woord harfst vandan ekommen. 




{{Dialekt|sdz|[[Hardenbarg|Haddenbarreg]]}}
[[Kategorie:Saksen (volk)]]
[[Kategorie:Geleuf]]
[[Kategorie:Germaanse mythologie]]
[[Kategorie:Germaanse oaldheid]]
