D' '''Oldsaksiese rilligie''' was nen [[natuurgodsdienst]] wat d' oale [[Saksen (vôlk)|Saksen]] belèdene wörden. Met 't kommen van 't Kristendom (8e eewe) verdwenen de rilligie zuuties an. D' informatie wa'w hebt oaver de Saksiese rilligie is barre. Maar n tied hef toch eankele dingen oavereleverd wat oons wel iets kan vertellen van de rilligie. We mut 't nemmen met 'n driemoal wetsboeken eschrèven deur Fraanken, Angelsaksiese oaverleverings en de Noordse mythologie. Ok hölpt de oaverleverings van plaatsnaeme, volksverhalen en 't [[Nedersaksies|plat]] uut 't oale Saksenlaand, maar ok d' Oldengelse taal, met 't roaden en spekuleren. 

Der bint nen poar fundementelen kaante kenmarkend veur de Saksiese rilligie: 
* Vereren van de netuur, van de vruchtbaarheid en de netuurkrachten.
* 't Neudlot, wat de Saksn anduden met ''Wurd'', en de Angelsaksn met ''Metod''.
* Rechtveerdigheid en orde, zo as töt uuting kömp op 't Thing.

==Natuur anbidden==
D’ Oldsaksiese rilligie giet terugge op n vrogsten vörm van rilligie: verèring van de netuur, van de vruchtbaarheid en de natuurkrachten. 

D' oale Saksen haren 'n animisties geleuf; alles hef n ziele, van n stiene, n plaant, n peerd töt n runeteken. D hele natuur lef en 't stiet in kontakt met 't heugeren. Ze geleufden dat de (veuroalder-)geesten en de goden in de veurwarpen woonden.

't Is n rilligie wat krap verbunden is met d' eagen leefweerld en politiek. Komplete wolden, revieren en stienen wörden ewied en vereerd.

D' oale Saksen haren eank gien völgodendom, zi-j vereerden d' heugste Macht onder verschillenden naame, woorvan de dichters later goden maakt hebt. In 't Angelsaksiese gedicht [[Beowulf]] wörd d' heugste Macht ''Metod'' enuumd. Metod is d' eewige moate van de dingen, gewaar te wörden op n sternhemel, op 't under- en boaven kommen van de zunne, op d' ofwesseling van de joorgetieden, op 't meanslik lèven en de vörme van de hele natuur. 

===Wurd/Metod===
Een groot verschil tussen de Saksiese- en Kristlike rilligie is dat de Saksiese gode, geesten en aander bovennatuurlike wezens nie almachting waren, en ok nie volmaakt. Machtiger as allen goden en alle wezens was veur de Saksen d' alderheugste Macht: 't Lot. In 't [[Oldsaksisch|Oldsaksies]] hiet 't lot ''Wurd'' (wat te vertalen is as de 'dreie van de dingen', en wuk t woord körtbi-j 'wörden' en 'Eerde' lig)) en ''wurdgiscapu'' (lotsbeschikking), in 't Oldengels ''Metod'' (wat körtbi-j ''Meten'' lig).

Tègen oaver oewen ''wurdgiscapu'' passen allinnig maar onderwarping, 'n meanse konnen niks veraanderen an 'tgiene oaver hum beschikt was. Saksen vreugen euren sjamanen dan ok nie noar 't lot umme der tègen in te goan, want 't heugste haalbare was umme deur middel van woorzeggeri-je, teuvenari-je of bepoalde rituelen proberen te begriepen wat ''Wurd''/''Metod'' veur oew bepoald haren.

===natuurgeestn===
[[File:Älvalek.jpg|thumb|links|400px|[[August Malmström]] (1829–1901): Daansende [[elf (mythologie)|alfen]] op 'n meer, 1866]]
Een alf is iene van de vruchtbare natuurgeesten of natuurkrachten. Den waren al in warken veur der ok mar goden ontstön waren. Zi-j warkt met an 't bouwen, 't op staand hoalden, mar ok 't ofbrekken, van de weerlden. D' [[alfen]] bint de vruchtbaarheid in persoon. 

Iej haren lichtalfen en dunkeralfen. Lichtalfen zörgt veur de grui van plaanten, gaven lecht as de zunne. Dunkeralfen waren d' alfen den in de eerde woonden, dunker waren en veur nachtmerries en zîêktes zörgden.

D' Alfen kunt d' oalere varsie wèèn van de Wanen uut de Noordse mittelogie. Alfen komt aait nog vake veur op de [[Nedersaksische sagen en legendes|Saksiese sages]], op 't hele oale Saksenlaand, wat beduud dat 't geleuf in Alfen/netuurgeesten wieds ewest is. 

Iej haren ok n [[dwärge]]. Dwärge waren kleane wezenties den in de bossen en onder n grond leefden. Van eur wörd ezegd dat zi-j machtig goeden iezersmeden waren, door woor de Germanen ok bekend umme stunden. Ok gebruken den dwärge völle teuvernari-je.

===Hunen===
Hunen wörden de reuze enuumd bi-j de Saksen. De Saksen den vrogger op 't hudige Dreanthe woonden vertelden dat de Hunen d' [[Hunebed|Huneberren]] estoapelt haren. De Germaanse mythologie hef völle vertelligies oaver reuze. N goden vöchten aait tègen reuzen. De reuzen perbeerden elk moal weer umme veur ellende en ongeregeldheden op d' weerld te zörgen. Alle ellende, ordeloosheid en chaos in de weerld wörden op de reuze en-ewezzen, zi-j waren de persoonliking van chaos. Reuze komt ok nog vake veur in de volksverhalen.

==Goden==
Op Saksies grondgebied wörden de traditionele Germaanse goden anbeden; Woden, Frija, Thinguz en Thunaer. De darde en vierde moand in 't Oldengelse kalendar komme wi-j de naame Hrethmonath en Eosturmonath, "moand van Hretha" en "moand van Ostara" tègen, disse waren woarschienlik godinnen die anbeden wörden.

De [[Saksiese godn]] wöd op 'n ampart artikeltie behaandeld, omdat ter van de goden der 'n hele bulte bint.

==Saksiese bondstekens==
===Irminsûl===
[[File:Zerstörung der Irminsaule durch Karl den Großen by Heinrich Leutemann.jpg|thumb|250px|De verstoring van d' Irminsul deur Karel de Groten, Heinrich Leutemann (1824-1904)]]
n' Irminsûl was 'n machtig belangrieke verbeeldenisse veur de Saksen. n' [[Irminsul|Irminsûls]] waren slim hogen poalen, zoelen of mangs ok wel es ofebeeld as 'n helen dikken bome. 't Haren 'n grote symboliese weerde veur de Saksen. 
Der wörd vergelieking emaakt met n weerldsboom [[Yggdrasil]] uut de [[Noordse mythologie|Noordse vertelligies]], n weerldbome. Den hef zienen wörtels uutstekken in de onderweerld en zienen takken höld 't dak van de weerld oavereande. De naam van ''Irminsûl'', wat [[Oldsaksisch|Oldsaksies]] is, mut vertaald wörden met ´alzoele´ zo as 't latijnse ''universalis columna '', umdat e 'as 't wore alles ondersteunen', maar der is ok wel weer 'n verbaand eleg met n Saksiesen god [[Irmin|Hirmin]].

Eande 8e eewe wörden der 'n Irminsûl neeregooit deur Karel 'n Groten, door waren de Saksen zo hellig van dat ze as wraak aktie de eerste karke van [[Deventer|Dempter]] in n braand in estökken hebt.

Zo stunden n' Irminzulen ok veur n weerldbome, bi-j de Noordsen stämmen an-eduud as [[Jegdrasiel]], de verbindingsliende tussen de heugere- en legere sferen en d' eerdsen, tussen 't ontzichtbaren en 't zichtbaren. Dissen boom heulden alles bi-j mekare.

===Saxnôt/Seaxneat===
[[saxnot|Saxnôt]] was 'n Saksiesen god. Hi-j wörden op 'n noordwest-Europese laand en ok op 't deur de Saksen vereuverde deel van Engelaand anbeden. Op 't Engelse Essex wörden Saxnôt (Oldengels: Seaxneat) eziene as n veurva van de Oost-Saksen. In de [[Oldsaksiese deupgelofte|Utrechtse deupbelöfte]] wörd esprökken van ''[[Donar|Thunear]] endi Woden endi Saxnôt''.  Hi-j was zeer zekers den stamgod van de Saksen en was èm belangriek as -zo as veur alle Germanen- de gode Woden en Thunear. Luu zegt mangs dat e gien ni-jen god is, maar 'n aanderen naam is veur 'n god [[Tyr|Thinguz]] of 'n god [[Frey|Frey]]. Ok Hirmin wörd mangs eziene as geliek-an Saxnôt. 't Is nooit helemoale duudlik ewörden.

==Orde behoaldn==
De Noordse vertelligies zit vol met 't thema orde. Goden waren 'n helen tied gaangs met d' orde te beholden of 't terugge winnen tégenoaver duustere krachten, veurnamlik den reuze. Thunears' kracht en zienen hamer bint zien belangriekste wapens in 'n stried. Thunear göngen aait maar verdan met gerechtigheid en gezagbeholding. Dorumme wörden Thunear krap-an verbunden met de wet en haren de Germanen dorumme vertrouwden luu in hum. 't Thing wörden dan ok aait op donderdag eholden, den dag van Thunear. 

==='t Thing===
't [[Ding (rechtsgeleardheid)|Thing]] was de joorlikse rechtsprake van de Germanen. Hier kwaam vertégenwoordigers van elken stam bi-j mekare, umme ni-jen regels en wetten of te proaten, en umme misstaanden rechte te zetten en, woor neudig, straffen uut te delen. Hier wörden, noar 't lek, aait Saxnôt en/of Thinguz an-eröppen. Bi-j de Saksiese stam van de [[Tubaantn|Tubaanten]] was Thinguz as ''Mars Thincsus'' bekend, onder de Noordsen as Týr, Thinguz is dan ok vernuumd noar 't Thing. Aait wörden 't Thing eholden bi'j heiligen beume. Beume waren de verbeelding van de as godachtig vereerde natuur. 'n Missionaris Lebuïnus zol 'n moal noar 't Thing te [[Maarkel]] ewest hebben, umme door de Saksen proberen te bekeren tut 't kristlike geleuf.

==Völva==
Ne Völva was ne vrouwlike zieneresse van de Germaanse en Keltiese saamleving. As zieneresse was de völva een sjamaaninne, die zungen in traans lieder, bezwerings spraken e uut en 't lot veurspelden zi-j. Ne völva wörden as volkundig, ('kundig in völle') eziene, wat wol zeggen, dat zi-j völle benul haren van [[seiðr|sjamanisme]], [[spá|hekseri-je]] en [[galdr|profetie]] haren.

Eur deun de goden dienn, 't lèzen van de veurtekens en 't veurspellen van ''Wurdgiscapu''. Eur göngen veur tiedens de godsdienstige rittuelen en offers. En haren benul van de runetekens. Ne völva stunden preuten met d' heugere wezens; d' Irminsul stiet veur de weg wuk ne völva ofleg deur de verschillende weerlden en heugtes hen, op 't geestliken. 

Ne völva haren machtig völle anzien, en wörden eziene as de vertegenwoordigster van ne godinne Fri-ja op Midgaard.

Uut de ''Utrechtse Index'' kömp de voolgende praktijken van de völvas: 't gebroek van teuverlieder, 't veurspellen met hölp van vögels, peerden, rundermest en niezen. 't Gebroeken van dierenharsens veur veurspellen. 't Duden van vlammen as veurtekens. De woorzeggeri-je uut de moansverduustering. 't Opropen van störm en gebroeken van hoorns en bekers. Woorzeggeri-je met hölp van de [[runetekens]]. Ok deun de Völva's 't wieden van de godenbeelden en de rittuelen.

De sages oaver de [[Witte wieven]] bint 'n oaverbliefsel van dit geleuf in disse wieze vrouwluu (witte kump van et Twentse 'wetten' en/of van et Duutse 'wissen').

==De doden==
===Begravenisse===
Artikel 7 van d' [[Utrechtse index]] sprek oaver 't verbraanden van lieken. Dat kwaam eande 8e ewe aait nog veur bi-j de Saksen. Uut opgraavings is eblekken dat in de lop van de 5e eewe Saksen oavergöngen noar begraven. Dit gebeuren veural allinig met edelen en vorsten. Op Drenthe is de [[Prinses van Zweeloo]] oons zoo'n edele graf bekend.

===Offeri-je===
Gewoonlik wörden der arreg völle veurwarpen offerd an de goden. Der bint dan ok völle van zukke offer veurwarpen terugge evunden op 't venne. Dat offeren van eur kostberheden göngen hiel varre. Noa de karstening göngen 't zölfs ekenomies völle better bi-j de Saksen, umdat zi-j nie meer eur kostberheden möchten offeren van de Karke.

Met sommige gevallen wörden der ok dier- en meanse offers ebrach. De offeri-jen gebeuren aait bi-j heiligen- bronnen, revieren, beume en stiene. Hier wörden dan belöften ezweuren en groten moaltieden etten.

Artikel 9 van d' Utrechtse index verböd 't doe van meansenoffers. Dit was 'n Germaans gebroek dat op d' 8e eewe mangs nog veurkwaam. As ter 'n vorst of 'n edelen uut de tied kommen wörden zien slaven en aander dienaren ofemaakt en hum as grafkedo egeven. Ok offeren ze beveurbeeld kriegsgevangenen noa 'n veldslag wat ewunnen waren. Der bint vrogge graven met resten van Romeinse soldöate evunden. In 'n brief den paus Gregorius III op 732 an Bonifatius schrevven, verordeelt e 't verkoop van slaven veur offergebeuren.

===Veuroalden verering===
Saksen deun ok an veuroalder verering. Zi-j geleufden dat 'n doden as 'n (natuur)geest kwaam te zwarven. De doden kunt op die meniere nog iets betekkenen veur dien verwaanten, deur oaver eur te waken, zörgen veur d' oogsten en levenskracht an de ni-je, jonke kinder. Op de grafheuvels wörden offers ebrach, de veuroalder herdacht en zegen ofebedden.

Woarschienlik geleuven de Saksen ok dat ter 9 weerlden bestunden, geliek-an de an eur verwaante Noordsen stämme. een Doden reisden as geest de weerlden of. Ienene den de tied uut kwaam deur 't zwoard kwaam op [[Walhalla|Valhalle]] terechte. Valhalle was de 'Hal van de gevallenen', 't huus van Woden. Doar zi-j n' helen dag as helden bier zeupen, de lekkersten vleis vratten en met mekare vöchten. Met Midwinter geleuven de Germoanen dat al de 9 weerlden kört bi-j mekare kwaam. De doden-deur-'t-zwoard deun dan met de [[Wilde Jacht]] met, doar ze de duusternisse zollen verjaggen, en kwaam dan ok langes bi-j dien verwaanten. Hier kömp de sage van [[Derk met den beer]], uut Gelderlaand, ok vot.

==Rilligieuze symbools==
[[file:Twentse-Geveltekens-2.jpg|thumb|left|650x400px|Gevelteken met '''donderbessem''', '''zunnerad''' en '''moanstaanden''' met kelke en kruus.]]
De kelender en de feesten van de Saksen waren ebaseerd op de natuurlike [[zunnewende|zunnwendes]], de dreie van 't leaven. 

'n Antal Saksiese symbools, die aait nog te vinnen bint op Oost-Sallaandse, Twentse en Achterhoekse [[Gewelteekn|geveltekens]], bint 't [[zunnerad]], de [[maone|moanestaanden]], de peerdenköppe en de [[doonderbessem|donderbessems]]. 't Zunnerad was effeniens baseerd op de natuur en zien zunnewendes,'t is 'n belangriek Germoans symbool, en ok n helen oalden. 't Zunnerad kömp al veur op zo'n poar joar honderden veur Kristus op d' oale Skandinaviese laanden op stiene op-ekrast.

Aander typies Saksiese tekens bint d' Irminsûl ('n flinken beum) en 't peerd, of: Saksenros. 't Peerd kom iej oaveral tègen op oald Saksies grondgebied, zo as de vlagge van 't Engelsen Kent of 't logo van FC Twente. Ok vind iej gekruusten peerdenköppe op de gevel van Twentse boerderi-jgies. 't Peerd zol ofkomstig wèèn van de Saksiesen held [[Widukind]] en aans van 't peerd van Woden, [[Sleipnir]].

De roetevörme op Twentsen en Achterhoeksen gevels bint ofkomstig van de runeteken (Germoans alfabet) veur de klaank ''ng'' en hietten Inguz. Inguz was ok nen god den stunden veur 't good goan, laandbouw, vruchtberheid en arflikheid/arfenisse. De Saksen beröppen zich ter ok op dat zi-j ofstammen van dissen god.

Ok he'j 'n zaandloper motief, noe nog terugge te vinden op stiepels van oalere boerderi-jen. Disse zol ok terugge goan töt 'n runeteken.

==Feesten==
De Saksen haren een antal joorliks trugge kommende feesten. Dizze feesten waren ebaseerd op de natuurlike [[zunnewende|zunnwendes]], d' dreie van 't lèven. 

Grote rittuele vuren tiedens eur feesten maakten vake 'n belangriek gedeelte uut. Door sprungen ze deur hen en daansden ze um hen. d' Asse struiden ze vervoolgs rittueel oaver 't laand hen uut veur vruchtbaarheid. Völle van disse vuren hebt de karstening oaverleeft, deank beveurbeeld an de poasvuren en braandwielen. Ok aandere gebroeken zo as de Midwinterhoorn en de [[Meiboom|Meeiboom]] hebt de karstening oaverleeft. 

De Saksen brachten eur godheid, in de gedoante van 'n beeld, vier moal op 't joor offers, kört bi-j de gewiede plaatsen op 't heilige wold of 'n soort tempel. Noa 't offer wörden 't beeld (of meerdere beelden) deur de gouw, of oaver 't laand, de rondte in edragen, umme 't heil dat bi-j 't offer ofebeden was, oaveral hen te brengen. De warken van de priesters en teuvernaars tiedens eur gebroeken waren 'n belangriek element.

De voolgende doatums bint nie helemoale krek op 'n dag of, 't gebeurden aait wenneer as de zunne en/of de moane op 'n bepoalde staand stunnen.

De Saksiese kalender begunnen op 25 december en op de moanden december en januari wörden een 12 däge durend festival enaamd 't Joelfeest gevierd. Op disse moanden vunden ok 'nn Modra niht of "nacht van de moe's" plaatse, n rilligieus evenement wooroaver barre weinig bekend is. 

* '''Joel'''
21 December: 't [[Joelfeest]] of Midwinter duurden twaalf däge, woorvan de körtsen dag op 't joor de belangrieksten was. Vake wörden der joelvuren an-estökken en 'n bulte kabaal emaakt ('joelen'), woormet de duustere krachten op 'n ofstaandtie eholden wörden. 't Was 'n rittueel vuur umme de Zunne weer wakker te kriegen, de kolte van de winter vort te jagen en de vruchtbaarheid van lente terugge te hebben. Op dissen nacht kwaam Derk met den beer langes met de Wilde Jacht, bestoande uut 'n leger van de zielen van de doden. De doden kwaam dan ok langes heur verwaanten, umme eur te zègenen veur 't kommend joor. Dit, hiel belangrieke, feest wörden deur de Roomsen ummevörmd töt 't Karstfeest. 

Van dit feest hef 't [[Mirreweenterhoorn|Midwinterhoorn bloazen]] de karstening oaverleeft

* '''Ostara'''
[[Ofbeelding:Paasvuur.jpg|thumb|280px|'n Poasvuur bi-j [[Onstwedde]] op [[Poaske|Tweede Poasdag]] 2004]]
20 Meert: Ostara, of Poasen, vierden de Saksen de ere van 't opni-j ontwaken van 't lèven. Zi-j eert de natuur, die noa de winter, zien vruchtbaarheid terugge kreg. Hier kömp 't poasei ok vot. Luu goat ter van uut dat tiedens dit feest veural [[Ostara]] wörden an-eröppen. Ostara wörden mangs geliek-an emaakt met de noordse godinne [[Frieja|Freya]]. Ostara is de godinne van 't lecht, de warmte en vruchtbeerheid. Ostara is vernuumd noar 't oosten, door woor de zunne daagns opkömp. 

De optochten hebt deur de eewen hen 'n rondgaank ewest, 'n optoch woorbi-j wi-j dan deankt an 't trekken umme de stiepel hen met vlöggeln. Ok bint oale germaanse ri-jdaansen bekend woormet lieder ezungen wörden. Dit is ekarstend en ait nog op [[Ootmarsum]], in gekarstende varsie, joorliks edoane.

't Feest wörden in-ewesselt deur, 't toe al langer bestoande, Poasen. Van dit feest hebt 't [[boake|poasvuren]], 't [[vlöggeln]] en 't eier etten de karstening oaverleeft.

* '''Walpurgusnacht''' was d' oavend die oavergöngen van 30 april noar 1 meei. 't Is 'n veurjoorsfeest. 't Hef zien vergeliekings met 't Keltiese [[Beltane]]. Iej zol 't kunnen zien as 'n verlengde van 't Ostarafeest. 't Hef beiden te maken met vruchtbaarheid en 't verdrieven van 't duuster en de kwoade geesten. Tiedens dissen nacht wörden Ostara/Freya en Frey an-eröppen. Vrogger vierden de Germanen de [[Walpurgisnacht]] met 'n groot feest en 'n lösse seksuele vri-jigheid. Jonke maachies göngen dissen nacht met de jonken keerls hen brommers kieken.

Van dit feest hef den Meeibeume de karstening 't oaverleeft.

* '''Midzommer'''
24 Juni: [[Midzommerfeest|Midzommernacht]], of 't Litha, is 't feest van 'n langsten dag en 'n körtsten nacht van 't joor. Vanof disse tied wörd de däge weer körter en kömp de winter körtbi-j. 't Volk geleufden dat tiedens midzommernacht de plaanten geneeskrachtige en magiese krachten haren. Zi-j waren dorumme flink in de weer umme te plukken. Grote vuren wörden der an-estökken umme de duustere krachten op 'n ofstaandtie te holden. Want de duustere krachten krègen noe, zachies an, meer ruumte, umdat den däge noe körter wörden en den nächte langer.

* '''Harfst'''
23 September: Harfst was den blieden tied dat ter oogst wörden. D' oogst woormet zi-j n winter könden oaverlèven. 't Is 't zoad wat ezeid is tiedens de lente, egruit deur n zommer hen, volgruit in n harfst en in d' aarde wukke tiedens winter doods is. 't Engels ''Harvest'' betekkend oogsten, èmas 't Oldsaksiesen ''Harbista''. Door is oonzen woord harfst vandan ekommen. 




{{Dialekt|sdz|[[Hardenbarg|Haddenbarreg]]}}
[[Kategorie:Saksen (volk)]]
[[Kategorie:Geleuf]]
[[Kategorie:Germaanse mythologie]]
[[Kategorie:Germaanse oaldheid]]
