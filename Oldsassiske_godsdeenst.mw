D' '''Oaldsaksiesn rilligie''' was 'n netuurgodsdienst wat deur d' oale [[Saksen (vôlk)|Saksen]] eleefd wödn. Met 't komm van 't Kristndom (8e eewe) verdwenn de rilligie zachies an.

Der bint 'n paar dingn kenmarknd veur de Germaansn -dus ok Saksiesn- rilligie: 
* Vereern van de netuur, van de vruchtbaarheid en de netuurkrachtn.
* 't Neudlot, wat zi'j anduudn met ''Metod''.
* Rechtvaordigheid en orde, zo as töt uuting kump op 't [[Ding]].

==Netuurrilligie==
De Saksiese rilligie giet terugge op 'n vrogge vörme van godsdienst: verering van de netuur, van de vruchtbaarheid en netuurkrachtn zo as water, beume en diern. 't Is 'n rilligie die krang verbunn is met de eangn leefweerld.

D' Oale Saksn haren gien veulgodndom, zi'j vereerdn de heugstn Macht onder verskillnde naamn, waorvan de dichters later godn hebt emaakt. Op 't Angelsaksiese gedicht [[Beowulf]] wöd de heugstn Macht ''Metod'' enuumd. Metod is n eewign maote van de dingn, gewaar te wödn op n sterrnhemel, op 't an- en ofgaon van de zunne, op d' ofwisseling van de jaorgetiedn, op 't meanslik leewm en de vörms van n heeln netuur. Hier was de Ermenzoele de verbeeldenisse van.

===Lot===
Saksn vreungn heur waorzeggers níé naor 't lot umme der teengn te vechtn. 'n Groot verskil tussn de Saksiese- en Kristlike rilligie is dat de Saksiese godn en aandere weezns nie almachting warn, en ok nie volmaakt. Machtiger as alle godn en alle weezns was veur de Saksn 't Lot. In 't Oaldheugduuts nuumdn heur 't lot ''Wurd'' (wat te vertaaln is as de 'dreie van de dingn'), in 't Oaldsaksies en 't Oaldengels ''Metod'' (wat körtbi'j ''Meten'' lig). Teengn oaver Metod pastn allinnig maar onderwarping, n meanse kön niks veraandern an 'tgiene oaver hum beschikt was. 't Heugstn haalbare was umme deur middel van waorzeggeri'je, teuvenari'je of bepaolde ritteweeln perbeern te begriepn wat Metod bepaold haarn.

===Wanen en Alfn===
Alfen bint geistn in lucht, 't water of waor dan ok in de netuur. 'n Alf is in de Noordsn overlevverings iene van de vruchtbare netuurgeistn of netuurkrachtn, din al in warkn waarn veur der ok maar godn ontstön warn. Ze warkt met an 't bouwn, 't op staand hoaldn, maar ok 't ofbrekn, van de weerldn. Vake wödn de Alfn as mooie vermeanslikte netuurweezns of-edaone. De Alfn bint de vruchtbaarheid in persoon.

Wanen en Alfn wödn vake als geliek of geliek-an eziene, umdat 't verskil tussn heur nie zo duudlik is. 't Zol te maakn kön hemm met dat Alfn d' oaldere vassie bint van de Wanen (en de Wanen weer van de Aansn). Maar 't kan ok ween dat 't met 'n bepaolde status te maakn hef.

Alfn komt nog vake veur op de volksverhaaln, wat beduud dat 't geleuf in Alfn wieds ewes is.

==Saksiesn bondsteekns==
===Ermenzoele===
D' Ermenzoele was 'n slim heugn paol, 'n zoele of manks ok wel iens of-ebeeld as 'n heeln dikn beum. 
Der wöd vergelieking edaone met de beum [[Yggdrasil]] uut de [[Noordse mythologie|Noordsn vertelligies]], de weerldbeum. Din hef zien wörtels uutstekn in de onderweerld en zien takn höald 't dak van de weerld overeane. De name van ''Irminsûl'', wat [[Oldsaksisch|Oaldsaksis]] is, mut vertaald wödn met ´al-zoele´ zo as 't latijnse ''universalis columna '', umdat he 'as 't waore alles ondersteundn', maar der is ok wel weer 'n verbaand eleg met 'n (oens nie helemaole bekendn) Germaansn god [[Irmin|Ermen]], Hermin of Eormen.

===Saksnoot===
In de [[Oldsaksiese deupgelofte|Utrechtsn deupbelofte]] wödn espreukn van 'Donder en Woen en Saksnoot'. Hier kump Saksnoot veur 't eerstn en lestn maol veur. Men giet deankn dat hi'j de stamgod was van de Saksn. Aandern zegt weer dat 't 'n aandere name is veur de god [[Tyr|Tuw]] of [[Freyr|Vri'j]]. Ok Ermen wöd manks eziene as geliek-an Saksnoot. 't Is nooit helemaole zuuver duudlik.

==Orde behoaldn==
De Noordsn vertelligies zit völ met 't thema orde. Godn warn d' heeln tied gaanks de orde te behoaldn of 't weerumme winnen teengover duustere krachtn, veural reusn. Donders' kracht en zien hamer bint belangriekstn waapn in de stried. Donder was ait gaanks met gerechtigheid en gezagbehoalding. Dorumme wödn Donder krap-an verbunn met de wet en harn de luu vertrouwdn in hum. 't Ding wödn dan ok ait op donderdag eheuldn, de dag van Donder.

==='t Ding===
't Ding was de jaorlikse rechtsprake van de Germaann. Hier kwaam verteengwoordigers van elkn stam bi'j mekare, umme ni'je regels en wettn of te praotn, en umme misstaandn rechte te zettn en straffn uut te deeln. Hier wödn naor 't lek ait Saksnoot en/of Tuw an-ereupn. 'n Aander name veur Tuw was onder de Saksn ok wel Thinguz. Ait wödn 't Ding eheuldn bi'j heilige beume. Beume warn 't zinnebeeld van de as god-achtig vereerdn netuur. n Eeknbeum was ewied an Woen. De missionaris Lebuïnus zol 'n maol naor 't Ding te [[Maarkel]] ewest hemm, umme daor de Saksn perbeern te bekeern.

==De doodn==
===Begraavnisse===
Artikel 7 van de [[Utrechtse index]] sprek oaver 't verbraandn van liekn. Dat kwaam eand 8e eewe ait nog veur bi'j de Saksn. Uut opgraavings is eblekn dat in de lop van de 5e eewe Saksn oavergöngn naor begraavn. Dit gebeurn veural allinig met edeln en vorstn. Op Dreanthe is de [[Prinses van Zweeloo]] oens bekend.

===Meansnoffers===
Artikel 9 van de Utrechtse index verböd 't doe van meansnoffers. Dit was 'n Germaans gebruuk dat op de 8e eewe manks nog veurkwaam. As der 'n vorst of edeln uut de tied komm wödn zien slaovn en aander dienaarn of-emaakt en hum as grafgift egeevn.

===Veuroaldn verering===
Saksn deun ok an veuroaldn verering. Ze geleufdn waorschienlik dat 'n doodn as 'n (netuur)geist kwaam te zwarwm, en kön op die meniere nog iets betekn veur zien verwaantn. Op de grafheuvels wödn offers ebracht, de veuroaldn herdach en umme zeengn evroagd.

Waorschienlik geleuvdn de Saksn ok dat der 9 weerldn bestön, geliek-an de Noordse stamm. 'n Doodn reisdn as geist deur de weerldn of. Iene die de tied uut kwaam deur 't zwaord kwaam op Fallhalla terechte. Met Middnwinter kwaam al de 9 weerldn kört bi'j mekare, en de doodn deur 't zwaord deun dan met de [[Wilde Jacht]] met, en kwaam dan ok langes bi'j dien verwaantn.

==Feestn==
===Vuurn===
Germaan/ Saksn deun völle an grootn ritteweeln vuurn maakn, waor ze deur hen rendn en um hen daansdn. Völle van disse vuurn hebt de kerstening oaverleeft, deank beveurbeeld an de [[boake|paosvuurn]] in 't Saksies-talige gedeelte Nederlaand.

* Middnwinter
Was 'n rittuweel vuur umme de Zunne weer an te wakkern, de koalte van de winter te verdriewm en de vruchtbaarheid van [[Ostara|Lente]] weerumme te hemm. Dit nuumt ze 't [[Joelfeest]].
* Middnzommer
* 'Nodfyr'

==Kiek ok:==
[[Indiculus superstitionum et paganiarum]]


{{Dialekt|sdz|[[Vechte|t Vechtdal]]|ANS}}
[[Kategorie:Saksen (volk)]]
[[Kategorie:Geleuf]]
