D' '''Oldsaksiese rilligie''' was 'n natuurgodsdienst wat deur d' olde [[Saksen (vôlk)|Saksen]] beledene wörden. Met 't kommen van 't Kristendom (8e eewe) verdwenen de rilligie zachies an. D' informatie wa'w hebt oaver de Saksiese rilligie is barre. Maar de tied hef toch enkele dingen oaverelevverd wat oens wel iets kan vertellen van de rilligie. We mut 't nemmen met 'n drietal wetsboeken eschrevven deur Fraanken, Angelsaksiese oaverlevverings en de Noordse mythologie. Ok hölpt de oaverlevverings van plaatsenamen, volksverhalen en 't [[Nedersaksies|plat]] uut 't olde Saksenlaand, maar ok d' Oldengelse taal, met 't roaden en spekuleren. 

Der bint 'n paar fundementele kaanten kenmarkend veur de Germaanse -dus ok Saksiese- rilligie: 
* Vereren van de netuur, van de vruchtbaarheid en de netuurkrachten.
* 't Neudlot, wat zi'j anduuden met ''Metod''.
* Rechtvoardigheid en orde, zo as tut uuting kump op 't [[Ding]].

==Natuurrilligie==
De Saksiese rilligie giet terugge op 'n vrogge vörme van godsdienst: verering van de natuur, van de vruchtbaarheid en natuurkrachten zo as water, beume en dieren. 't Is 'n rilligie die krap verbunden is met de eagen leefweerld. D' olde Saksen haren eaglik gien veulgodendom, zi'j vereerden d' heugste Macht onder verschillende namen, woarvan de dichters later goden hebt emaakt. In 't Angelsaksiese gedicht [[Beowulf]] wörd d' heugste Macht ''Metod'' enuumd. Metod is d' eewige moate van de dingen, gewaar te wörden op 'n sterrenhemel, op 't op- en ondergoane van de zunne, op d' ofwisseling van de joargetieden, op 't meanslik leven en de vörms van 'n helen natuur. Dit verbeelden de Saksen met heur Ermenzoelen. 

Heilige wolden wörden der bescharmt, umdat doar zuunig met ummegoane mossen wörden, 't wold was bezield. éém as heilige bronnen en revieren. De natuur leefd en is bezielt, 't stiet in kontakt met d' heugere machten. Ze geleuven nie dat de geisten en de goden ín de beume woonden, maar wél dat dizzent 'n slimme baande haren met heur. 

Zo waren wolven, peerden en raven ewied an de god Woen, éém as d' Ekenbeum. Geiten waren ewied an de god Donder en katten en barkebeume waren ewied an de godinne Vri'ja. Evverzwienen waren ewied an Vri'j en hazen en eier bint ewied an [[Ostara]]. En zo haren aals in de natuur 'n heilige status.

Uut de [[Indiculus superstitionum et paganiarum|3 wetsboeken]] die Karel de Grote opstellen veur de Saksen valt ok of te lézen dat de Saksen 'n wieds en diep geleuf haren in sjamanisme en teuvernari'je. Karel de Grote hef dan ok de Saksiese sjamanen en teuvernaars met doodstraffen de tied uut loaten kommen, zo as in de wetsboeken neerezet wörden.

===Neudlot===
'n Groten verschil tussen de Saksiese- en Kristlike rilligie is dat de Saksiese goden en aandere bovennatuurlike wezens nie almachting waren, en ok nie volmaakt. Machtiger as alle goden en alle wezens was veur de Saksen d' heugste Macht, 't Lot. In 't Oldheugduuts hiet 't lot ''Wurd'' (wat te vertalen is as de 'dreie van de dingen'), in 't Oldsaksies en 't Oldengels ''Metod'' (wat körtbi'j ''Meten'' lig). Tégen oaver Metod passen allennig maar onderwarping, 'n meanse kunnen niks veraanderen an 'tgiene oaver hum beschikt was. Saksen vreugen heur sjamanen dan ok nie noar 't lot umme der tégen in te goan, want 't heugste haalbare was umme deur middel van sjamanisme, teuvenari'j of bepoalde rituelen perberen te begriepen wat Metod veur oe bepoald haren.

===Wanen en Alfen===
[[Alfen]] bint geisten in lucht, 't water of woar dan ok in de natuur. 'n Alf is in de Noordse oaverlevverings iene van de vruchtbare natuurgeisten of natuurkrachten. Denne waren al in warken veur der ok maar goden ontstunnen waren. Ze warkt met an 't bouwen, 't op staand holden, maar ok 't ofbrekken, van de weerlden. Vake wörden de Alfen as mooie vermeanslikte natuurwezens ofebeeld. D' alfen bint de vruchtbaarheid in persoon. Iej haren lichtalfen en donkeralfen. Lichtalfen zörgt veur de grui van plaanten, gaven licht as de zunne en woonden op Alfenheim. Donkeralfen waren d' alfen die in de aarde woonden en veur nachtmerries en ziektes zörgden.

[[Wanen]] stoat nöast de Aansen, Aansen woonden op Aansengaard en Wanen waren vruchtbaarheidsgoden. Wanen en Alfen wörden vake als geliek of geliek-an eziene, umdat 't verschil tussen heur nie zo duudlik is. 't Zol te maken kunnen hebben met dat Alfen d' oldere varsie bint van de Wanen (en de Wanen weer van de [[Aansen]]). Maar 't kan ok ween dat 't met 'n bepoalde status te maken hef. Alfen komt ait nog vake veur op de [[Nedersaksische sagen en legendes|Saksiese sages]], op 't helen olde Saksenlaand, wat beduud dat 't geleuf in Alfen/netuurgeisten wieds ewest is.

===Reuzen===
De Germaanse mythologie hef völle vertelligies oaver reuzen. Tègen reuzen vöchten de goden ait. De reuzen perbeerden elk moal weer umme veur ellende en ongeregeldheden op d' weerld te zörgen. Alle ellende, ordeloosheid en chaos in de weerld wörden op de reuzen hen-ewezzen, dat waren de reuzen en zi-j waren doar ok veraantwoordlik veur. Reuzen komt ok nog vake veur in de volksverhalen.

==Saksiese bondstekens==
===Ermenzoele===
D' [[Irminsul|Ermenzoelen]] waren slim heugen poalen, zoelen of mangs ok wel es ofebeeld as 'n helen dikken beume. 't Haren 'n groten symboliese weerde veur de Saksen. 
Der wörd vergelieking emaakt met de lévensbeum [[Yggdrasil]] uut de [[Noordse mythologie|Noordse vertelligies]], de weerldbeum. Denne hef zien wörtels uutstekken in de onderweerld en zien takken höld 't dak van de weerld oavereande. De name van ''Irminsûl'', wat [[Oldsaksisch|Oaldsaksies]] is, mut vertaald wördn met ´alzoele´ zo as 't latijnse ''universalis columna '', umdat e 'as 't woare alles ondersteunen', maar der is ok wel weer 'n verbaand elegd met de Saksiese god [[Irmin|Ermen]].

Eande 8e eewe wördn 'n Ermenzoele neeregooit deur Karel de Grote, dat maakten de Saksen zo hellig dat ze as wraak aktie de karke van [[Deventer|Dempter]] in de braand in estökken hebt.

===Saksnoot===
[[saxnot|Saksnoot]] was 'n Saksiese god. Hi'j wörden op 'n noordwest-Europese laand en ok op 't deur de Saksen vereuverden deel van Engelaand anbeden. Op 't Engelse Essex wörden Saksnoot (Oldengels: Seaxneat) eziene as de veurva van de Oost-Saksen. In de [[Oldsaksiese deupgelofte|Utrechtse deupbelöfte]] wörd esprökken van ''[[Donar|Thunear]] endi Woden endi Saxnôt''.  Hi'j was zeer zekers de stamgod van de Saksen en was éém belangriek as -zo as veur alle Germanen- de goden Woen en Donder. Luu zegt mangs dat e gien ni'je god is, maar 'n aander name is veur de god [[Tyr|Dings]] of de god [[Frey|Vri'j]]. Ok Ermen wörd mangs eziene as geliek-an Saksnoot. 't Is nooit helemoale duudlik ewörden.

==Orde beholden==
De Noordse vertelligies zit vol met 't thema orde. Goden waren 'n helen tied gaangs met d' orde te beholden of 't weerumme winnen tégenoaver duustere krachten, veurnaamlik reusen. Donders' kracht en zien hamer bint zien belangriekste wapens in de stried. Donder gungen ait maar verdan met gerechtigheid en gezagbeholding. Dorumme wörden Donder krap-an verbunden met de wet en haren de Germanen dorumme vertrouwen luu in hum. 't Ding wörden dan ok ait op donderdag eholden, de dag van Donder. 

==='t Ding===
't [[Ding (rechtsgeleardheid)|Ding]] was de joarlikse rechtsprake van de Germanen. Hier kwaam vertégenworigers van elke stamme bi'j mekare, umme ni'je regels en wetten of te proaten, en umme misstaanden rechte te zetten en, woar neudig, straffen uut te delen. Hier wörden, noar 't lek, ait Saksnoot en/of Dings an-ereupn. Bi'j de [[Tubaantn]] was Dings as ''Mars Thincsus'' bekend, onder de Noordsen as Týr, Dings is dan ok vernuumd noar 't Ding. Ait wörden 't Ding eholden bi'j heilige beume. Beume waren de verbeelding van de as godachtig vereerde natuur. De missionaris Lebuïnus zol 'n moal noar 't Ding te [[Maarkel]] ewest hebben, umme doar de Saksen perberen te bekeren tut 't kristlike geleuf.

==De doden==
===Begravenisse===
Artikel 7 van de [[Utrechtse index]] sprek oaver 't verbraanden van lieken. Dat kwaam aende 8e eewe ait nog veur bi'j de Saksen. Uut opgraavings is eblekken dat in de lop van de 5e eewe Saksen oavergungen noar begraven. Dit gebeuren veural allinig met edelen en vorsten. Op Draenthe is de [[Prinses van Zweeloo]] oens zo'n edelen graf bekend.

===Meansenoffers===
Artikel 9 van de Utrechtse index verböd 't doe van meansnoffers. Dit was 'n Germaans gebruuk dat op de 8e eewe manks nog veurkwaam. As der 'n vorst of 'n edelen uut de tied kommen wörn zien slaven en aander dienaren of-emaakt en hum as grafkedo egeven. Ok offerden ze beveurbeeld kriegsgevangenen noa 'n ewönnen veldslag. Der bint vrogge graffen met resten van Romeinse soldoaten evunden. In 'n brief die paus Gregorius III op 732 an Bonifatius schreefden, veroordeelt he 't verkoop van slaven veur offergebeuren.

Woar der op heilige plekken altaars stön, doar wörn der dier- en meanse offers ebrach. Maar dat gebeurden ok beveurbeeld bi'j heilige bronnen en revieren. Hier wörn dan belöften ezweuren en groten moaltieden e-etten

===Veuroalden verering===
Saksen deun ok an veuroalden verering. Ze geleufden woarschienlik dat 'n doden as 'n (netuur)geist kwaam te zwarven. De doden kön op die meniere nog iets betekkenen veur dien verwaanten, deur oaver heur te waken, zörngn veur de oogsten en levenskracht an de ni'je, jonke kinder. Op de grafheuvels wörn offers ebrach, de veuroalden herdach en umme zeengn evroagd.

Woarschienlik geleuvden de Saksn ok dat der 9 weerlden bestön, geliek-an de Noordse stammen. 'n Doden reisden as geist de weerlden of. Iene die de tied uut kwaam deur 't zwoard kwaam op [[Walhalla|Vallnhalle]] terechte. Vallnhalle was de 'Hal van de gevallenen', 't huus van Woen. Doar ze d' helen dag as helden bier zeupen, de lekkersten vleis vratten en met mekare vöchten. Met Midwinter geleufden de Germanen dat al de 9 weerlden kört bi'j mekare kwaam. De doden-deur-'t-zwaard deun dan met de [[Wilde Jacht]] met, woar ze de duusternis zollen verjaangn, en kwaam dan ok langes bi'j dien verwaanten.

==Goden==
De [[Saksiese godn]] wöd op 'n appat artikeltie behaandeld, omdat der van de goden der 'n helen bulte bint.

==Feesten==
De Saksen haren 'n antal joarliks terugge kommende feesten. Dizze feesten waren ebasseerd op de natuurlike [[zunnewende|zunnwendes]], d' dreie van 't leven. 'n Antal Saksiese symbools, die ait nog te vinden is op Twentsen en Achterhoeksen [[Gewelteekn|gevveltekens]], bint 't [[zunnerad]], de moanestaanden en de donderbessem. 't Zunnerad was èèmiens ebasseerd op de natuur en zien zunnewendes,'t is 'n belangriek Germaans symbool, en ok 'n helen olden. 't Zunnerad kump al veur op zo'n paar joar honderden veur Kristus op d' olde Skandinaviese laanden op stiene ekrast.

Grote rittuele vuren tiedens heur feesten maakten vake 'n belangriek gedeelte uut. Doar sprungen ze deur hen en daansden ze um hen. d' Asse struiden ze vervoolgs rittueel oaver 't laand hen uut veur vruchtbaarheid. Völle van dizze vuren hebt de karstening oaverleeft, daenk beveurbeeld an de poasvuren en braandwielen. Ok aandere gebruken zo as de Midwinterhoorn en de [[Meiboom|Meeibeum]] hebt de karstening oaverleeft.

De voolgende doatums bint nie helemoale krek op de dag of, 't gebeurden ait um en noabi'j de an-egevven doatums. 

* '''Joel'''
21 December: 't [[Joelfeest]] of Midwinter duurden twaalf dagen, woarvan 'n körtsen dag op 't joar de belangrieksten was. Vake wörden der joelvuren an-estökken en 'n bulte kabaal emaakt ('joelen'), woarmet de duustere krachten op 'n ofstaandtie ehöalden wörden. 't Was 'n rittueeel vuur umme de Zunne weer wakker te kriegen, de kolte van de winter vort te jagen en de vruchtbaarheid van lente terugge te hebben. Op dizze nacht kwaam [[Derk met den beer]] langes met de Wilde Jacht, bestoande uut 'n leger van de zielen van doden. De doden kwaam dan ok langes heur verwaanten, umme heur te zegenen veur 't kommend joar. 't Feest wörden deur de Roomsen ummevörmd töt 't Karstfeest. 

Van dit feest hef 't [[Mirreweenterhoorn|Midwinterhoorn bloazen]] de karstening oaverleeft

* '''Ostara'''
20 Meert: Ostara, of Poasen, vierden de Saksen de ere van 't opni-j ontwaken van 't lèven. Zi-j eert de natuur, die noa de winter, zien vruchtbaarheid terugge kreg. Hier kump 't poas-ei ok vort. Luu goat ter van uut dat tiedens dit feest veural [[Ostara]] wörden an-ereupen. Ostara wörden mangs geliek-an emaakt met de noordsen godinne [[Frieja|Fri-ja]]. Ostara is de godinne van 't lich, d'warmte en vruchtbaarheid. Ostara is vernuumd noar 't oosten, doar woar de zunne daags opkump. 

De Saksen brachten heur godheid, in de gedoante van 'n beeld, vier moal op 't jaor offers, kört bi'j de gewiede plaatsen in 't heilige wold of soort tempel. Noa 't offer wörden 't beeld (of meerdere beelden) deur de gow de rondte in edragen, umme 't heil dat bi-j 't offer ofebeden was, oaveral hen te brengen. Deur de eewen hen hef dat 'n rondgaank ewest, 'n optoch woarbi'j wi'j dan daenkt an 't trekken umme de stiepel hen met vlöggeln. Ok bint olde germaanse ri-jdaansen bekend woarmet lieder ezungen wörden. Dit is ekarstend en ait nog op [[Ootmarsum]], in gekarstende vassie, joarliks edoane.

't Feest wörden inewisselt deur, et toe al langer bestoande, Poasen. Van dit feest hebt 't [[boake|poasvuren]], 't [[vlöggeln]], de meeibeume en 't eier etten de karstening oaverleeft.

* '''Midzommer'''
24 Juni: [[Midzommerfeest|Midzommernacht]], of 't Litha, is 't feest van 'n laangsten dag en 'n körtsten nacht van 't joar. Vanof dizze tied wörd de dagen weer körter en kump de winter körtbi-j. 't Volk geleuven dat tiedens midzommernacht de plaanten geneeskrachtige en magiese krachten haren. Zi-j waren dorumme flink in de weer umme te plukken. Grote vuren wörden der an-estökken umme de duustere krachten op 'n ofstaandtie te holden. Want de duustere krachten kregen noe, zachies an, meer ruumte, umdat de dagen noe körter wörden en de nachten langer.

* '''Harfst'''
23 September: Harfst was de bliede tied dat der eoogst wörden. D' oogst woarmet zi-j de winter könden oaverlèven. 't Is 't zoad wat ezeid is tiedens de lente, egruit deur de zommer hen, volgruit op d' harfst en in de aarde wukke tiedens winter doods is. 't Engels ''Harvest'' betekkend oogsten, èèmas 't Oldsaksiesen ''Harbista''. Doar is oenzen woord harfst vandan ekommen. 




{{Dialekt|sdz|[[Vechte|t Vechtdal]]|ANS}}
[[Kategorie:Saksen (volk)]]
[[Kategorie:Geleuf]]
[[Kategorie:Germaanse mythologie]]
