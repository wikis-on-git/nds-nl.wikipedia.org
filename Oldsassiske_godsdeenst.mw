De '''oldsassiske religy''' was een [[natuurgodsdienst|natuurgodsdeenst]] wat de olde [[Saksen (vôlk)|Sassen]] beleadden. Med et updringen van et christendom (ende 8. eywe) verdweynen de religy, ''officieel''. Mar dårnå güng et in et geneep noch wal een setty verdan. 

De informaty watte wy hebbed oaver de sassiske religy is barre. Mar de tyd hevt toch enkele dinge oavereleavered wat uns wal yts van ear gelöyv vertellen kan. Wy mütted et nemmen med dree wetsboken döär [[Franken|Vranken]] eskreaven, angelsassiske oaverleaveringen en de noordske mytology ([[Edda]]). Ouk de oaverleaveringen van plaatsenamen, volksvertelligys en et [[Nedersaksies|plat]] uut et olde sassenland, mar ouk de oldängelske språke en vergelykingen med andere indo-europääske religys.

Der bint dree dinge typisk an de sassiske religy: 
* Verearen van de natuur, van de vrüchtbaarheid en de natuurkrachten.
* Et noudlot, wat de sassen andüüdden med ''Wurd'', en de angelsassen med ''Metod''.
* Rechtvårdigheid en orde (teagenoaver chaos) in de natuur, dat up måtskoppelike höygte underholden tydens et Ding wördden.

==Natuur verearen==
De oldsassiske religy geyt terügge op de vrogste förme van religy: verearen van de natuur, van de vrüchtbaarheid en de natuurkrachten. 

De olde sassen hadden een animistisk gelöyv; alles hevt een sele, van een steyn, een plant, een paerd töt een runenteyken. De heyle natuur levt en et steyt in kontakt met et hoocheren. Sy gelöyvden dat de (vöärolder-)geysten en de goden in de vöärwarpen woaned.

Et is een religy wat krap med de eigen ümgeaving en politik verbünden is. Kompleyte wolden, revyren en swarvkeien wördden der vereared.

De olde sassen hadden eigenlik geyn vöälgodendom, sy verearden de hoochste macht (et lot; gang van de dinge) under verskillende namen, wårvan de dichters later goden emaked hebbet. In et angelsassiske dichterye [[Beowulf]] wörd de hoochste macht ''Metod'' enöömd. Metod is de eywige måte van de dinge, gewaar te wörden in den stearnenheamel, in et under- en boaven kummen van de sünne, in de ofwisselingen van de jårgetyden, in et menskelik leaven en de förms van de heyle natuur. 

===De hoochste macht: et lot===
Een grout verskil tüsken de sassiske- en kristelike religy is dat de sassiske goden, geysten en andere boavennatüürlike weysens neet almachting waren, en ouk neet vulmaakt. Machtiger as alle goden en alle weysens was vöär de sassen et (nood)lot. In et [[Oldsaksisch|Oldsaksisk]] het et lot ''Wurd'' (wat te vertalen is as de 'draeie van de dinge', en et woord ligt körtby 'wörden', 'waerde' en 'aerde')) en et woord ''giskap'' (skepping), in et oldängels ''Metod'' (wat körtby ''Meaten'' ligt). Ouk uns woord ''oorlog'' kümt van dit starke lotsbesev, wat unse vöärolder hadden: uwen lot in de stryd.

Teagenover uwen ''Wurd'' pastten alleynig mar underwarping, een menske kan niks veranderen an wat over hüm bepåld was. Sassen vrögen ear sjamanen dårümme ouk neet når et lot ümme der teagen in te gån, want et hoochste haalbare was ümme döär middel van vöärkykerye, tövenarye of bepålde rituelen probeyren te begrypen wat ''Wurd'' vöär u bepåld had.

===natuurgeysten===
[[File:Älvalek.jpg|thumb|links|400px|[[August Malmström]] (1829–1901): Dansende [[elf (mythologie)|alven]] op een meer, 1866]]
Een alv is eyne van de vrüchtbare natuurgeysten of natuurkrachten. Den waren der al vöär der ouk mar goden untstünden waren, in warken. Sy warked med an et bouwen, et up stand holden, mar ouk et ofbrekken, van de wearlden. De [[alven]] bint de vrüchtbaarheid in persoon. 

Y hadden lichtalven en dunkeralven. Lichtalven sörgen vöär de grööi van planten, geavt licht as de sünne. Dunkeralven waren de alven den in de earde woanen, dunker waren en vöär nachtmärris en seekte sörgen.

De alven künt de oldere varsy weasen van de Wanen uut de noordske mytelogy. Alven kumt ait nog vake vöär in de [[Nedersaksische sagen en legendes|neadersassiske sagen]], up et heyle olde sassenland, wat bedüüd dat et gelöyv an alven/natuurgeysten wyd ewesd hevt. 

Y hadden ouk de [[dwargen]]. Dwargen waren kleine weysentys den in de busken en under den grund leavden. Van ear wörd esegd dat sy machtig gode ysersmeaden waren, dår wår de Germanen ouk bekend ümme stünden by de romeinen. Ouk gebruked de dwargen tövernarye.

===Hünen===
Rösen wördden by de Saksen Hünen enömed. De sassen dee vrogger in et hüdige Drente woanden vertelden dat de hünen de [[Hunebed|hünenbedden]] estapelt hadden. De germaanske mytology hevt vöäle vertelligys over rösen. Sy waren ait med de rösen an vechten. De rösen probeyrden telkensmål vöär ellende en ungereageldheiden up de wearld te sörgen. Alle ellende, ördeloosheid en chaos in de wearld wördden op de rösen hen-ewessen, sy waren de persoonliking van chaos. Rösen kumt ouk noch vake in de volksverhalen in vöär. 

Ouk wördden sy eseen as de oorkrachten. Vöäreyrst was der noch geyn heylal, toon was et alleyne mar chaos.

==Goden==
Up sassisk grundgebeed wördden de traditionele germaanske goden anbeaden: Woden, Friia, Thinguz en Thunaer (Odin, Frigg, Tyr en Thor, in de noordske mytology). De darde en veerde månd up et oldängelse kalendar kommed wy de name Hrethmonath en Eosturmonath, "månd van Hretha" en "månd van Ostara" teagen, dit waren wårskynlik ouk godinnen dee anbeaden wördden.

De [[Saksiese godn|sassiske goden]] wörded up een apparte pagina beskreaven, ümdat et der een heyle bülte van bint.

==Sassiske stamsteykens==
===Irminsûl===
[[File:Zerstörung der Irminsaule durch Karl den Großen by Heinrich Leutemann.jpg|thumb|250px|De verstoring van de Irminsul döär Karel de Groten, Heinrich Leutemann (1824-1904)]]
De Irminsûl was een heyl belangryk ding vöär de sassen. De [[Irminsul|Irminsulen]] waren hooche pålen, sulen of manks ouk wal eyns of-ebeyled as een dikken boum. Et Had een groute symboliske waerde vöär de sassen. 
So stünden de Irminsulen ouk vöär de wearldboum, by de [[Noordse mythologie|noordske stammen]] enömed as [[Jegdrasiel|Yggdrasil]]. Wat is de verbindingslyne tüsken de hoochere- en laegere sfären en de aerde, tüsken et untsichtbaren en et sichtbaren. Dissen boum höld alles by mekare. Den hevt syn wörtels uutstekken in de underwearld en de takken höldet et dak van de wearld up de plaatse. De name ''Irminsûl'', wat [[Oldsaksisch|oldsassisk]] is, müt vertaald wörden as ´alsuul´ net-as et latynse ''universalis columna '', ümdat he 'as et wåre alles understönen', mar der is ouk een verband elegged med de sassiske god [[Irmin|Hirmin]].

Ende 8. eywe wördden der een Irminsûl ümme ehouwed döär Karel de Groten, dår wördden de sassen so hellig van dat sy as wrake de earste karke van [[Deventer|Deaventer]] in de brand in stokken.

===Saxnôt/Seaxneat===
[[saxnot|Sasnoot]] (oldsassisk: Saxnôt, oldängels: Seaxneat) was ouk een sassiske god. Hy wördden in et noordwest-Europääske land en ouk up et döär de Sassen veröäverde deyl van Ängeland anbeaden. Up et ängelse Essex wördden Sasnoot eseen as de vöärvader van de oust-sassen. In de [[Oldsaksiese deupgelofte|Ütrechtse dööpbelovte]] wörd espröäken van ''[[Donar|Thunear]] endi Woden endi Saxnôt''.  Hy was seyr seakers de stamgod van de Sassen en was eaven belangryk as -so as vöär alle germanen- de goden Wodan en Donar. Lüde segged mangs dat he geyn nye god is, mar een andere name is vöär de god [[Tyr|Thinguz]] of de god [[Frey|Frey]]. Ouk Hirmin wörd manks eseen as lykan Sasnoot. Et sal nooit heylemåle düdelik wörden.

==Orde beholden==
De Noordse myten sit vul med et tema örde. Goden waren de heylen tyd ganks med de örde te beholden ov et torügge winnen teagenover düüstere krachten, vöärnamelik rösen. Donar's kracht en syn hamer bint syn belangrykste wåpens in de stryd. Donar güng ayt verdan med de buul in et gereyl te holden. Dårümme wördden Donar verbünden med de wet en hadden de Germanen vöäle vertröwen in hüm. Et Ding wörden dan ouk altyd op dunderdag eholden, de dag van Donar. 

===Et Ding===
Et [[Ding (rechtsgeleardheid)|Ding]] was de jårlikse rechtspråke van de germanen. Hyr kwamen verteagenwoordigers van elken stam by mekare, ümme nye reagels en wetten of te pråten, en ümme misstanden rechte te setten en, wår nöydig, stravven uut te deylen. Hyr wördden, når et lekt, altyd Sasnoot en/of Dings an-eröpen. By de sassiske stam van de [[Tubaantn|Tübanten]] was Dings as ''Mars Thincsus'' bekend, under de noordske as Týr, Dings is dan ouk vernömed når et Ding (of andersümme?). Altyd wördden et Ding eholden by heilige boumen. Boumen waren de verbeylding van de as godachtig verearde natuur. De missionaris Lebuïnus sol een mål by et Ding in [[Maarkel|Markelo]] ewesd hebben, ümme döär de Sassen probeyren te bekearen töt et christelik gelöyv.

==Völva==
Een Völva was een vrouwelike vöärkyker van de germaanske en keltiske samenleaving. As vöärkyker was de völva een sjamaan. Sy süngen in trans leder, besweyrings spreaken sy uut en et lot vöärkyken sy. Een völva wördden as vöälkündig ('kündig in vöäle') eseen, wat seggen wol dat sy vöäle benül hadde van [[seiðr|sjamanisme]], [[spá|hekserye]] en [[galdr|vöärkyken]] had.

Ear döden de goden denen, et leasen van de vöärteykens en et vöärkyken van ''Wurdgiscapu''. Ear güngen vöär tydens de godsdeenstige rituelen en ovvers. En hadden benül van de rünenteykens. Een völva pröyt med de hoochere weysens; de Irminsul steyt vöär den weg dee et een völva ovlegd döär de verskillende wearlden en höygten hen, up et geysteliken. 

Een völva had machtig vöäle anseen, en wördden eseen as de verteagenwoordigster van de godinne Friia up aerde.

Uut de ''Utrechtse Index'' ståt de voulgende praktyken van de völva's beskreaven: et gebrüük van töverleder, et vöärkyken med hülpe van vögel, paerden, ründermest en nesen. Et gebruken van deerharssens vöär vöärkyken. Et düden van vlammen as vöärteykens. De vöärkykerye uut de månsverdüüsterings. Et upropen van storm en gebrüken van hoorns en beakers. Vöärkykerye med hülpe van de [[runetekens|rünenteykens]]. Ouk döden de Völva's et inwyden van de godenbeylden en de rituelen.

De sages oaver de [[Witte wieven|witte wyven]] bint een oaverblyvsel van disse wyse vrouwlüde ('witte' kümt van et twentske 'wetten' en/of van et düütske 'wissen'. Ofwal: witte wyven bint ''wyse vrouwlüde'').

==De douden==
===Begravenisse===
Artikel 7 van de [[Utrechtse index]] sprekt van et verbranden van lyken. Dat kwamen ende van de 8. eywe ait noch vöär by de sassen. Uut upgravings is eblekken dat in de loupe van de 5. eywe sassen overgüngen når ear douden te begraven. Dit geböärden vöäral alleyne med eydelen en vörsten. Up Drente is de med de [[Prinses van Zweeloo|Prinsesse van Sweeloo]] uns so een eydelen grav bekend.

===Ovverye===
Gewoon was et ümme vöärwarpen an ear goden te ovveren. Der bint dan ouk vöäle van sülke ovvervöärwarpen up et venne terügge evünden. Dat ovveren van ear kostbaarheiden güngen up et lätsten van unwys. Nå de karstening güng et sülvs ekonomisk vöäle better med de sassen, ümdat sy neet meyr ear kostbaarheiden van de karke ovveren möchten.

Med sommige gevallen wördden der ouk deer- en mensovvers ebrached. De ovveryen geböärden altyden by heilige- brunnen, revyren, boumen en steyne. Hyr wördden dan belovten eswöyren en groute måltyden egetten.

Artikel 9 van de Utrechtse index verböädet et doon van mensovvers. Dit was een germaansk gebruuk dat in de 8. eywe manks noch vöärkwamt. As der een vörst of een eydelen uut de tyd kummen wörden syn slaven en andere denaren hüm as gravkado med-egeaven. So konden sy hüm in et hyrnåmåls verder denen. Ouk ovveren sy byvöärbeyld krygsgevangenen nå een veldslag wat ewünnen was. Der bint vrogge graven med resten van romeinske soldåten evünden. In een breev den paus Gregorius III op 732 an Bonifatius skreaven, veroordeylt he et verkoup van slaven vöär ovvergeböären.

===Vöärolderverearing===
Sassen döden ouk an vöärolder verearen. Sy gelöyvden dat de douden as (natuur)geysten/-krachten kwamen te swarven. De douden künt op dee wyse noch eets beteykenen vöär ear, noch leavende, verwanten. Döär over ear te waken, te sörgen vöär de ougsten en leavenskracht an de nye, junge wichter te geaven. By de gravhövels wördden ovvers ebracht, de vöärolders herdacht en seygen ov-ebeaden.

Wårskynlik gelöyvden de sassen ouk dat der neagen wearlden bestünden, net-as de an ear verwante noordske stammen. De douden reiseden as geyst de wearlden of. Eyne dee de tyd uut kwamt in de stryd kwamen in [[Walhalla|Walhalle]] terechte. Walhalle was de 'Hal van de gevallenen', et huus van Wodan. Dår döden sy den heylen dag as helden beer supen, de lekkerste vleis vretten en med mekare vechten. Med Midwinter gelöyvden de germanen dat al de neagen wearlden kört by mekander stünd. De doude krygers döden dan med de [[Wilde Jacht]] of er [[Wilde Heir]] med, dår se de düüsternisse sollen verjagen. En kwamen dan ouk langes by ear verwanten. Hyr kümt de sage van [[Derk met den beer]] uut Gelderland ouk vord.

==Religiöse symbolen==
[[file:Twentse-Geveltekens-2.jpg|thumb|left|650x400px|Geavelteyken med '''dunderbessem''', '''sünneweel''' en '''månestanden''' med kelke en krüüs.]]

Een antal sassiske symbolen, dee et ait noch te vinden bint op oust-sallandske, twentske en achterhookske [[Gewelteekn|geavelteykens]], bint et [[zunnerad|sünneweel]], de [[maone|månestanden]], de paerdenkoppen en de [[doonderbessem|dunderbessems]]. 

Et untwarp van et sünneweel is een skematisk beyld van de sünnewenden. Der kan een krüüs weasen, ov med 6 ov 8 spaeken weasen. Et is een belangryk germaansk symbool en een heyle olden. Et sünneweel is al op wat swarvkeien ekrassed, in de skandinaviske landen. Dee dinge bint al wat düüsend jår old. Et kümt in verskillende förms overal op de wearld in vöär.

Andere typisk sassiske teykens bint de irminsûl en et paerd (kyk: [[Saksenros|Sassenros]]). Et paerd kummet wy overal in teagen up sassisk grundgebeed, so as de vlagge van et ängelsken gråvskap Kent en et logo van FC Twente. Ouk vindet wy gekrüüste paerdenkoppen up de geavel van olde twentske buurderyen. Eaveneyns kumt ouk disse geavels al düüsenden jåren in vöär, so düt de archeology seen. Et paerd sol ofkümstig weasen van de sassisken held [[Widukind]] en anders wal van et paerd van Wodan, [[Sleipnir]].

De ruteförme up twentske en achterhookske geavels bint ofkümstig van de runenteyken (germaansk alfabet/okkulte teykens) vöär de klank ''ng'' en heetten Inguz. Inguz was ouk een god den stünd vöär et good gån, landbouw, vrüchtbaarheid en arvelikheid/arvenisse. De sassen beröypen sich der op dat sy ofstamden van dissen god.

Ouk heb y et sandlouper motyf, nu noch terügge te vinden op stypels van olde buurderyen. Disse sol ouk terügge gån up een runenteyken.

De månestanden bint ouk noch te seen up geavels. De måne was en is in vöäle kulturen an  Moder Aerde (Friia of [[Vrouw Holle]]) verbünden. Want vroger wördden gelöyved dat et måndelikse bloden by vrouwlüde döär de stand van de måne estüred wördden, of gelyke löpt. Nu noch by de [[Wicca|Wikka]] gebruked se disse symbolik noch ümme ear Godinne an te wysen.

==Feesten==
De sassen hadden een antal jårliks trrügge kummende feesten. De kalender en de feesten van de sassen waren an de natuurlike [[zunnewende|sünnewenden]] ofestelled. So bleyven et volk sich bewüst van de [[Levenskrinkloop (volksgeleuf)|draeie van de dinge]] en dat se dår an underwörpen bint.

Grote rituele vüren tydens ear feesten makeden vake een belangryk deyl uut. Dår sprüngen sy döärhen en danseden sy ümhen. De aske strööiden sy vervolgens over et land hen uut vöär vrüchtbaarheid. Vöäle van disse vüren hebbed de karstening overleaved, denkt byvöärbeyld an de påsvüren en brandwelen. Ouk andere gebruken so as de Midwinterhoorn en de [[Meiboom|Meiboume]] hebt de karstening overleaved. 

De sassen brachtten ear goden, in de gedöänte van een beylden, veer mål in et jår ovvers, körtby de in-ewyde plaatsen, in eyn heilig wold of een soort tempel. Nå et ovver wördden et beyld (ov meyrdere beylden) döär de gouwe, ov over et land, de runde in edragen, ümme et heil dat by et ovver of-ebeaden was, overal up an te brengen. De warken van de preesters en tövenaars tydens ear gebruken waren een belangryk ding.

De sassiske kalender begünnen op 25 december en in de månd december en januari (disse tyd wördt juul enöömd) wördden een 12 dagen durend festival evyred, et Jeelfeest enöömd in disse månden vünden ouk de 'Modra niht' of "nacht van de moders" plaatse. Dat is een religiöös eavenement wårover barre weinig bekend is. 

De volgende dåtums bint neet heylemåle korekt up den dag of, et geböärden altyd wonneyr as de sünne of de måne op een bepålde stand stünded.

* '''Jeel'''
21 Desember: et [[Joelfeest|Jeelfeest]] of Midwinter duurden twalv dagen, wårvan den körtsen dag van et jår de belangryksten is. Vake wördden der vüren an-estöäken en een bülte kabaal emaked, dårmed wördden de düüstere krachten up ofstand eholden. Et was en ritueel vüür ümme de sünne wear wakker te sküdden, de köäldte van et winter vord te jagen en de vrüchtbaarheid van länte terügge te krygen. In dissen nacht kümt [[Derk met den beer]] langes med de Wilde Jacht, bestånde uut een leager van de selen van estörven lüde. De douden kwamen dan ouk langes ear noch leavende verwanten, ümme ear te segenen vöär et kummende jår. Dit feest wördden döär de roumsen ümme förmed töt et karstfeest. 

Van dit feest hevt et [[Mirreweenterhoorn|Midwinterhoorn blåsen]], kabaal maken (vüürwark, carbid sketen) en midwintervüren de karstening overleaved.

* '''Ostara'''
[[Ofbeelding:Paasvuur.jpg|thumb|280px|een båke by [[Onstwedde]] op [[Poaske|Tweyde Påsdag]] 2004]]
20 Määrt: Ostara (nu: Påsen) vyrden de sassen de eare van et vannys untwaken van et leaven. Sy eared de natuur, dee nå et winter, höyr vrüchtbaarheud terügge kregt. Hyr kumt et påsei ouk vord. Lüde gåt der vanuut dat tydens dit feest vöäral [[Ostara]] an-eröypen wördden. Ostara wördden manks lyk-an eset med de noordske godinne [[Frieja|Vrya]]. Ostara is de godinne van et lecht, de warmte en vrüchtbaarheid. Ostara is vernömed når et ousten, dår wår de sünne daags upkümt. 

De uptochten hebbed döär de eywen hen een rundgang ewesd, een uptocht wårby wy dan denket an et trekken ümme de stypel hen med [[vlöggeln]]. Ouk bint olde germaanske rydansen bekend wårby leder esüngen wördden. Dit is ekarstend en altyd noch up [[Ootmarsum|Åtmöske]], in gekarstende varsy, jårliks edån.

'Et feest wördden in-ewisseled döär, et toon al langer bestånde, Påsen. Van dit feest hebt de [[boake|påsvüren]], et [[vlöggeln]] en et eier etten de karstening overleaved.

* '''Walpurgusnacht''' was de åvend dee overgüngen van 30 april når 1 mei. Et is een vöärjårsfeest. Et gevt syn vergelykings med et keltiske [[Beltane]]. Y sol et künnen syn as een verlängde van et Ostarafeest. Et hevt den beiden te maken met vrüchtbaarheid en et verdryven van et düüster en de kwåde geysten. Tydens dissen nacht wördden Ostara/Vrya en Fro an-eröypen. Vrogger vyreden de Germanen de [[Walpurgisnacht]] med een grout feest en een lösse seksuele vryigheid. Maachtys güngen dissen nacht med de junge kearls hen brummers kyken.

Van dit feest hevt de meiboum en verhalen oaver heksensabbaten de karstening et oaverleaved.

* '''Litha'''
24 Juni: [[Midzommerfeest|Midsummernacht]], ov et Litha, is et feest van den langsten dag en den körtsten nacht van et jår. Vanov disse tyd wördet de dagen wear körter en kümt et winter körter by. Et volk gelöyveden dat tydens midsummernacht de planten geneaskrachtige en magiske krachten hadden. Sy waren dårümme vlink in de wear ümme te plükken. Groute vüren wördden der an-estokken ümme de düüstere krachten op ofstand te holden. Want de düüstere krachten kreygen vanof nu sütys an meyr leavrüümte, ümdat de dagen nu körter wörden en de nachten langer.

* '''Harvst'''
23 September: Harbst was de blyde tyd dat der oagst künden wörden. De oagst wårmed sy et winter overleaven konden. Et is et såd wat esaeied is tydens de länte, egröied döät et summer hen, vulgröied in et harvst en in de aerde wülke tydens et winter douds is. Et ängelsk ''Harvest'' betekkend oagsten, eaven as et oldsassiske ''Harbista''. Dår kümt uns woord harvst ouk vord.

==Kearlsbunden==
By so betty elke germaanske stam, had y wal een gruppy kearls dee samen een bund förmeden. So een kearlsbund stünden hoche in anseen. Et was de elite under de krygers. Vöäle verhalen en nudaagse traditys vertelled uns noch ait dinge over disse bunden. Et was de [[vrymetselarye]] van dee tyd. Al disse kearls swöyren een eyd. Sy wydeden sich an de belangryksten god van de germaanske wearld: Wodan (oldsassisk: Woden), den was de god van de kryg, de röäring, de douden en wysheid. 

===veröäring===
Et waren lüde dee unmündig stark waren. En dår hadden sy ouk ear trükys vöär en ear verhalen. Sy kleydden sich med de hüden van gedoude wulven en bearen. En med hülpe van drank, dans en leder makeden sy sich so wild in den kop, dat sy med de wulv of de bear eyne wördden. So waren sy in den kryg neet teagen te holden. Volgens ear güng Wodan ear altyd vöär. Hyr blekt et animistiske gelöyv van de sassen ouk: een deer kon uwen volggeyst weasen. Een totemdeer so as de noordske ''[[fylgja]]'', meyrvold ''fylgjur''. Een totemdeer den u leidt (in de sööktocht nå uw lot) en wår y usülven med vereynd.
Verhalen over wearwulven -lüde dee sich in de nacht in wilde beesten verandereden- bint noch late herinneringen over disse lüde.

Disse krygers waren verwant an de noordske [[beserkers]].

Least een uutebreide beskryving van disse bunden in dit artkilety: [[germaanske kearlsbunden]].



{{Dialekt|sdz}}
[[Kategorie:Saksen (volk)]]
[[Kategorie:Geleuf]]
[[Kategorie:Germaanse mythologie]]
[[Kategorie:Germaanse oaldheid]]
