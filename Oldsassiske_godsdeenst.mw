D' '''Oldsaksiese rilligie''' was 'n [[natuurgodsdienst]] wat deur d' olde [[Saksen (vôlk)|Saksen]] beledene wörden. Met 't kommen van 't Kristendom (8e eewe) verdwenen de rilligie zachies an. D' informatie wa'w hebt oaver de Saksiese rilligie is barre. Maar de tied hef toch enkele dingen oaverelevverd wat oens wel iets kan vertellen van de rilligie. We mut 't nemmen met 'n drietal wetsboeken eschrevven deur Fraanken, Angelsaksiese oaverlevverings en de Noordse mythologie. Ok hölpt de oaverlevverings van plaatsenamen, volksverhalen en 't [[Nedersaksies|plat]] uut 't olde Saksenlaand, maar ok d' Oldengelse taal, met 't roaden en spekuleren. 

Der bint 'n paar fundementele kaanten kenmarkend veur de Saksiese rilligie: 
* Vereren van de netuur, van de vruchtbaarheid en de netuurkrachten.
* 't Neudlot, wat zi-j anduden met ''Metod''.
* Rechtvoardigheid en orde, zo as tut uuting kump op 't Thing.

==Natuurrilligie==
De Saksiese rilligie giet terugge op 'n vrogge vörme van godsdienst: verering van de natuur, van de vruchtbaarheid en natuurkrachten zo as water, beume en dieren. 't Is 'n rilligie wat krap verbunden is met de eagen leefweerld. D' olde Saksen haren eaglik gien völgodendom, zi-j vereerden d' heugsten Macht onder verschillende namen, woarvan de dichters later goden hebt emaakt. Op 't Angelsaksiese gedicht [[Beowulf]] wörd d' heugsten Macht ''Metod'' enuumd. Metod is d' eewigen moate van de dingen, gewaar te wörden op 'n sterrenhemel, op 't op- en ondergoane van de zunne, op d' ofwisseling van de joargetieden, op 't meanslik lèven en de vörms van 'n helen natuur. Dit verbeelden de Saksen met heur Irminsûls. 

Heilige wolden wörden der bescharmt, umdat doar zunig met ummegoane mossen wörden, 't wold was bezield. èèm as heilige bronnen en revieren. De natuur leefd en is bezielt, 't stiet in kontakt met d' heugere machten. Ze geleuven nie dat de geisten en de goden ín de beume woonden, maar wél dat dizzent 'n slimme baande haren met heur. 

Zo waren wolven, peerden en raven ewied an de god Woden, èèm as d' Ekenbeum. Geiten en bliksem waren ewied an de god Thunear en katten en barkebeume waren ewied an de godinne Freya. Evverzwienen waren ewied an [[Frey]] en hazen en eier bint ewied an [[Ostara]]. En zo haren aals in de natuur 'n heilige status.

Uut de [[Indiculus superstitionum et paganiarum|3 wetsboeken]] die Karel de Grote opstellen veur de Saksen valt ok of te lèzen dat de Saksen 'n wieds en diep geleuf haren in sjamanisme en teuvernari-je. Karel de Grote hef dan ok de Saksiese sjamanen en teuvernaars met doodstraffen de tied uut loaten kommen, zo as in de wetsboeken neerezet wörden.

===Wurd/Metod===
'n Groten verschil tussen de Saksiese- en Kristlike rilligie is dat de Saksiese goden, geisten en aandere bovennatuurlike wezens nie almachting waren, en ok nie volmaakt. Machtiger as alle goden en alle wezens was veur de Saksen d' alderheugsten Macht: 't Lot. In 't [[Oldsaksisch|Oldsaksies]] hiet 't lot ''Wurd'' (wat te vertalen is as de 'dreie van de dingen') en ''wurdgiscapu'' (lotsbeschikking), in 't Oldengels ''Metod'' (wat körtbi-j ''Meten'' lig), zo as bi-j Beowulf. Tègen oaver oewen ''wurdgiscapu'' passen allinnig maar onderwarping, 'n meanse kunnen niks veraanderen an 'tgiene oaver hum beschikt was. Saksen vreugen heur sjamanen dan ok nie noar 't lot umme der tègen in te goane, want 't heugste haalbare was umme deur middel van sjamanisme, teuvenari-j of bepoalde rituelen perberen te begriepen wat ''Wurd''/''Metod'' veur oew bepoald haren.

===Wanen en Alfen===
[[Alfen]] bint geisten in lucht, 't water of woar dan ok in de natuur. 'n Alf is in de Noordse oaverlevverings iene van de vruchtbare natuurgeisten of natuurkrachten. Denne waren al in warken veur der ok maar goden ontstunden waren. Zi-j warkt met an 't bouwen, 't op staand holden, maar ok 't ofbrekken, van de weerlden. Vake wörden de Alfen as mooie vermeanslikte natuurwezens ofebeeld. D' alfen bint de vruchtbaarheid in persoon. Iej haren lichtalfen en donkeralfen. Lichtalfen zörgt veur de grui van plaanten, gaven licht as de zunne en woonden op Alfenheim. Donkeralfen waren d' alfen die in de aarde woonden, donker waren en veur nachtmerries en ziektes zörgden.

[[Wanen]] waren vruchtbaarheidsgoden. Wanen en Alfen wörden vake als geliek of geliek-an eziene, umdat 't verschil tussen heur nie zo duudlik is. 't Zol te maken kunnen hebben met dat Alfen d' oldere varsie bint van de Wanen (en de Wanen weer van de [[Aansen]]). Maar 't kan ok ween dat 't met 'n bepoalde status te maken hef. Alfen komt ait nog vake veur op de [[Nedersaksische sagen en legendes|Saksiese sages]], op 't helen olde Saksenlaand, wat beduud dat 't geleuf in Alfen/netuurgeisten wieds ewest is. Ok bint de [[Witte wieven]] 'n oaverbliefsel van dit geleuf in natuurgeisten.

Iej haren ok de [[dwargen]]. Dwargen waren kleane wezenties die in de bossen en onder de grond leefden. Van heur wörd ezegd dat zi-j machtig goeden iezersmeden waren, doar woar de Germanen ok bekend umme stunden. Ok gebruken de dwargen völle teuvernari-je.

===Huynen===
Huynen of Hunen, zo wörden reuzen enuumd bi-j de Saksen. De Saksen die vrogger op 't hudigen Dreanthe woonden vertelden dat d' Hunen d' [[Hunebed|Hunneberren]] emaakt haren. De Germaanse mythologie hef völle vertelligies oaver reuzen. De goden vöchten ait tègen reuzen. De reuzen perbeerden elk moal weer umme veur ellende en ongeregeldheden op d' weerld te zörgen. Alle ellende, ordeloosheid en chaos in de weerld wörden op de reuzen hen-ewezzen, zi-j waren de persoonliking van chaos. Reuzen komt ok nog vake veur in de volksverhalen.

==Goden==
De Germaanse goden bint opedeelt in tweeë groepen: de Aansen en de Wanen. De Aansen leefden op Aansengaard, de Wanen waren goden en godinnen van de vruchtbaarheid. 

De [[Saksiese godn]] wöd op 'n appart artikeltie behaandeld, omdat ter van de goden der 'n helen bulte bint.

==Saksiese bondstekens==
===Irminsûl===
D' [[Irminsul|Irminsûls]] waren slim heugen poalen, zoelen of mangs ok wel es ofebeeld as 'n helen dikken beume. 't Haren 'n groten symboliese weerde veur de Saksen. 
Der wörd vergelieking emaakt met de lèvensbeum [[Yggdrasil]] uut de [[Noordse mythologie|Noordse vertelligies]], de weerldbeum. Denne hef zien wörtels uutstekken in de onderweerld en zien takken höld 't dak van de weerld oavereande. De name van ''Irminsûl'', wat [[Oldsaksisch|Oldsaksies]] is, mut vertaald wörden met ´alzoele´ zo as 't latijnse ''universalis columna '', umdat e 'as 't woare alles ondersteunen', maar der is ok wel weer 'n verbaand eleg met de Saksiese god [[Irmin|Hirmin]].

Eande 8e eewe wörden der 'n Irminsûl neeregooit deur Karel de Grote, doar waren de Saksen zo hellig van dat ze as wraak aktie de karke van [[Deventer|Dempter]] in de braand in estökken hebt.

===Saxnôt/Seaxneat===
[[saxnot|Saxnôt]] was 'n Saksiese god. Hi-j wörden op 'n noordwest-Europese laand en ok op 't deur de Saksen vereuverden deel van Engelaand anbeden. Op 't Engelse Essex wörden Saxnôt (Oldengels: Seaxneat) eziene as de veurva van de Oost-Saksen. In de [[Oldsaksiese deupgelofte|Utrechtse deupbelöfte]] wörd esprökken van ''[[Donar|Thunear]] endi Woden endi Saxnôt''.  Hi-j was zeer zekers de stamgod van de Saksen en was èèm belangriek as -zo as veur alle Germanen- de goden Woden en Thunear. Luu zegt mangs dat e gien ni-je god is, maar 'n aander name is veur de god [[Tyr|Thinguz]] of de god [[Frey|Frey]]. Ok Hirmin wörd mangs eziene as geliek-an Saxnôt. 't Is nooit helemoale duudlik ewörden.

==Orde beholden==
De Noordse vertelligies zit vol met 't thema orde. Goden waren 'n helen tied gaangs met d' orde te beholden of 't weerumme winnen tégenoaver duustere krachten, veurnaamlik reusen. Thunears' kracht en zien hamer bint zien belangriekste wapens in de stried. Thunear gungen ait maar verdan met gerechtigheid en gezagbeholding. Dorumme wörden Thunear krap-an verbunden met de wet en haren de Germanen dorumme vertrouwen luu in hum. 't Thing wörden dan ok ait op donderdag eholden, de dag van Thunear. 

==='t Thing===
't [[Ding (rechtsgeleardheid)|Thing]] was de joarlikse rechtsprake van de Germanen. Hier kwaam vertégenwoordigers van elke stamme bi-j mekare, umme ni-je regels en wetten of te proaten, en umme misstaanden rechte te zetten en, woar neudig, straffen uut te delen. Hier wörden, noar 't lek, ait Saxnôt en/of Thinguz an-ereupn. Bi-j de Saksiese stamme van de [[Tubaantn|Tubaanten]] was Thinguz as ''Mars Thincsus'' bekend, onder de Noordsen as Týr, Thinguz is dan ok vernuumd noar 't Thing. Ait wörden 't Thing eholden bi'j heilige beume. Beume waren de verbeelding van de as godachtig vereerde natuur. De missionaris Lebuïnus zol 'n moal noar 't Thing te [[Maarkel]] ewest hebben, umme doar de Saksen perberen te bekeren tut 't kristlike geleuf.

==De doden==
===Begravenisse===
Artikel 7 van de [[Utrechtse index]] sprek oaver 't verbraanden van lieken. Dat kwaam eande 8e eewe ait nog veur bi'j de Saksen. Uut opgraavings is eblekken dat in de lop van de 5e eewe Saksen oavergungen noar begraven. Dit gebeuren veural allinig met edelen en vorsten. Op Dreanthe is de [[Prinses van Zweeloo]] oens zo'n edelen graf bekend.

===Meansenoffers===
Artikel 9 van de Utrechtse index verböd 't doe van meansenoffers. Dit was 'n Germaans gebruuk dat op de 8e eewe mangs nog veurkwaam. As ter 'n vorst of 'n edelen uut de tied kommen wörden zien slaven en aander dienaren ofemaakt en hum as grafkado egevven. Ok offeren ze beveurbeeld kriegsgevangenen noa 'n gewunnen veldslag. Der bint vrogge gravven met resten van Romeinse soldoaten evunden. In 'n brief die paus Gregorius III op 732 an Bonifatius schrevven, veroordeelt e 't verkoop van slaven veur offergebeuren.

Woar der op heilige plekken altaars stunden, doar wörden der dier- en meanse offers ebrach. Maar dat gebeuren ok beveurbeeld bi-j heilige bronnen en revieren. Hier wörden dan belöften ezweuren en groten moaltieden etten

===Veurolden verering===
Saksen deun ok an veurolden verering. Zi-j geleufden dat 'n doden as 'n (natuur)geist kwaam te zwarven. De doden kunden op die meniere nog iets betekkenen veur dien verwaanten, deur oaver heur te waken, zörgen veur de oogsten en lèvenskracht an de ni-je, jonke kinder. Op de grafheuvels wörden offers ebrach, de veurolden herdach en zegen ofebeden.

Woarschienlik geleuven de Saksen ok dat ter 9 weerlden bestunden, geliek-an de Noordse stammen. 'n Doden reisden as geist de weerlden of. Iene die de tied uut kwaam deur 't zwoard kwaam op [[Walhalla|Falhalla]] terechte. Falhalla was de 'Hal van de gevallenen', 't huus van Woden/. Doar ze 'n helen dag as helden bier zeupen, de lekkersten vleis vratten en met mekare vöchten. Met Midwinter geleuven de Germanen dat al de 9 weerlden kört bi-j mekare kwaam. De doden-deur-'t-zwaard deun dan met de [[Wilde Jacht]] met, woar ze de duusternis zollen verjagen, en kwaam dan ok langes bi-j dien verwaanten.

==Feesten==
De Saksen haren 'n antal joarliks terugge kommende feesten. Dizze feesten waren ebasseerd op de natuurlike [[zunnewende|zunnwendes]], d' dreie van 't leven. 'n Antal Saksiese symbools, die ait nog te vinden is op Twentsen en Achterhoeksen [[Gewelteekn|gevveltekens]], bint 't [[zunnerad]], de moanestaanden en de donderbessem. 't Zunnerad was èèmiens ebasseerd op de natuur en zien zunnewendes,'t is 'n belangriek Germaans symbool, en ok 'n helen olden. 't Zunnerad kump al veur op zo'n paar joar honderden veur Kristus op d' olde Skandinaviese laanden op stiene ekrast.

Grote rittuele vuren tiedens heur feesten maakten vake 'n belangriek gedeelte uut. Doar sprungen ze deur hen en daansden ze um hen. d' Asse struiden ze vervoolgs rittueel oaver 't laand hen uut veur vruchtbaarheid. Völle van dizze vuren hebt de karstening oaverleeft, deank beveurbeeld an de poasvuren en braandwielen. Ok aandere gebruken zo as de Midwinterhoorn en de [[Meiboom|Meeibeum]] hebt de karstening oaverleeft.

De voolgende doatums bint nie helemoale krek op 'n dag of, 't gebeurden ait um en noabi-j de an-egevven doatums. 

* '''Joel'''
21 December: 't [[Joelfeest]] of Midwinter duurden twaalf dagen, woarvan 'n körtsen dag op 't joar de belangrieksten was. Vake wörden der joelvuren an-estökken en 'n bulte kabaal emaakt ('joelen'), woarmet de duustere krachten op 'n ofstaandtie ehöalden wörden. 't Was 'n rittueeel vuur umme de Zunne weer wakker te kriegen, de kolte van de winter vort te jagen en de vruchtbaarheid van lente terugge te hebben. Op dizze nacht kwaam [[Derk met den beer]] langes met de Wilde Jacht, bestoande uut 'n leger van de zielen van doden. De doden kwaam dan ok langes heur verwaanten, umme heur te zegenen veur 't kommend joar. 't Feest wörden deur de Roomsen ummevörmd töt 't Karstfeest. 

Van dit feest hef 't [[Mirreweenterhoorn|Midwinterhoorn bloazen]] de karstening oaverleeft

* '''Ostara'''
20 Meert: Ostara, of Poasen, vierden de Saksen de ere van 't opni-j ontwaken van 't lèven. Zi-j eert de natuur, die noa de winter, zien vruchtbaarheid terugge kreg. Hier kump 't poas-ei ok vort. Luu goat ter van uut dat tiedens dit feest veural [[Ostara]] wörden an-ereupen. Ostara wörden mangs geliek-an emaakt met de noordsen godinne [[Frieja|Freya]]. Ostara is de godinne van 't lich, d'warmte en vruchtbaarheid. Ostara is vernuumd noar 't oosten, doar woar de zunne daags opkump. 

De Saksen brachten heur godheid, in de gedoante van 'n beeld, vier moal op 't jaor offers, kört bi'j de gewiede plaatsen in 't heilige wold of soort tempel. Noa 't offer wörden 't beeld (of meerdere beelden) deur de gow de rondte in edragen, umme 't heil dat bi-j 't offer ofebeden was, oaveral hen te brengen. Deur de eewen hen hef dat 'n rondgaank ewest, 'n optoch woarbi'j wi'j dan deankt an 't trekken umme de stiepel hen met vlöggeln. Ok bint olde germaanse ri-jdaansen bekend woarmet lieder ezungen wörden. Dit is ekarstend en ait nog op [[Ootmarsum]], in gekarstende vassie, joarliks edoane.

't Feest wörden inewisselt deur, et toe al langer bestoande, Poasen. Van dit feest hebt 't [[boake|poasvuren]], 't [[vlöggeln]] en 't eier etten de karstening oaverleeft.

* '''Walpurgusnacht''' was de oavend die oavergungen van 30 april noar 1 meei. 't Is 'n veurjoarsfeest. 't Hef zien vergeliekings met 't Keltiesen [[Beltane]]. Iej zol 't kunnen zien as 'n verlengden van 't Ostarafeest. 't Hef beiden te maken met vruchtbaarheid en 't verdrieven van 't duuster en de kwoade geisten. Tiedens dizze nacht wörden Ostara/Freya en Freya an-ereupen. Vrogger vierden de Germanen de [[Walpurgisnacht]] met 'n groot feest en 'n lösse seksuele vri-jigheid. Jonke maachies gungen dizze nacht met de jonke keerls hen brommers kieken.

Van dit feest hef de Meeibeum de karstening 't oaverleeft.

* '''Midzommer'''
24 Juni: [[Midzommerfeest|Midzommernacht]], of 't Litha, is 't feest van 'n laangsten dag en 'n körtsten nacht van 't joar. Vanof dizze tied wörd de dagen weer körter en kump de winter körtbi-j. 't Volk geleuven dat tiedens midzommernacht de plaanten geneeskrachtige en magiese krachten haren. Zi-j waren dorumme flink in de weer umme te plukken. Grote vuren wörden der an-estökken umme de duustere krachten op 'n ofstaandtie te holden. Want de duustere krachten kregen noe, zachies an, meer ruumte, umdat de dagen noe körter wörden en de nachten langer.

* '''Harfst'''
23 September: Harfst was de bliede tied dat der eoogst wörden. D' oogst woarmet zi-j de winter könden oaverlèven. 't Is 't zoad wat ezeid is tiedens de lente, egruit deur de zommer hen, volgruit op d' harfst en in de aarde wukke tiedens winter doods is. 't Engels ''Harvest'' betekkend oogsten, èèmas 't Oldsaksiesen ''Harbista''. Doar is oenzen woord harfst vandan ekommen. 




{{Dialekt|sdz|[[Hardenbarg|Haddenbarreg]]}}
[[Kategorie:Saksen (volk)]]
[[Kategorie:Geleuf]]
[[Kategorie:Germaanse mythologie]]
