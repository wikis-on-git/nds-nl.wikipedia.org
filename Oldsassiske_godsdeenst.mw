D' '''Oaldsaksiesn rilligie''' was 'n netuurgodsdienst wat deur d' oale [[Saksen (vôlk)|Saksn]] eleefd wödn. Met 't kommn van 't Kristndom (8e eewe) verdwendn de rilligie zaggies an. D' informatie wa-w hebt oaver de Saksiese rilligie is barre. Maar de tied hef toch enkele dingn oaver-elefferd wat oens wel iets kan vertelln van de rilligie. We mut 't nemmn met 'n drietal wetsboekn eschree'm deur Fraankn, Angelsaksiese oaverlefferings en de Noordsn miethologie. Ok hölpt de oaverlefferings van plaatsnaamn, volksverhaaln en 't [[Nedersaksies|plat]] uut 't oale Saksnlaand, maar ok d' Oaldengelsn taal, met 't raodn en spekuleern. 

Der bint 'n paar fundementele kaantn kenmarknd veur de Germaansn -dus ok Saksiesn- rilligie: 
* Vereern van de netuur, van de vruchtbaarheid en de netuurkrachtn.
* 't Neudlot, wat zi'j anduudn met ''Metod''.
* Rechtvaordigheid en orde, zo as töt uuting kump op 't [[Ding]].

==Netuurrilligie==
De Saksiesn rilligie giet terugge op 'n vrogge vörme van godsdienst: verering van de netuur, van de vruchtbaarheid en netuurkrachtn zo as water, beume en diern. 't Is 'n rilligie die krap verbundn is met de eangn leefweerld. D' oale Saksn haarn eaglik gien veulgodndom, zi'j vereerdn d' heugstn Macht onder verskillnde naamn, waorvan de dichters later godn hebt emaakt. In 't Angelsaksiesn gedicht [[Beowulf]] wöd d' heugstn Macht ''Metod'' enuumd. Metod is d' eewign maote van de dingn, gewaar te wödn op n sterrnhemel, op 't op- en ondergaone van de zunne, op d' ofwisseling van de jaorgetiedn, op 't meanslik lee'm en de vörms van n heeln netuur. Hier was de Ermenzoele de verbeelding der van. 

Verering van bossn was 'n belangriek gebeurn, waor der op heilige plekkn altaars stön. Daor wödn der dier- en meanse offers ebrach. Maar dat gebeurdn ok beveurbeeld bi'j heilige bronnen en reviern. Hier wödn dan belöftn ezweurn en grootn maoltiedn e-ettn. 't Water uut disse heilige bronn en reviern mos stillegies wödn eschept, 't zol 'n verjonkerdn warking hemmn. Veural beume wödn völle vereerd, de Eeknbeum was dan ok de beum van de god [[Wodan|Woen]]. Eem-as 't peerd, in d' heeln Germaansn weerld, 'n heilig dier was, en ok an Woen ewied. Ze geleufdn nie dat de geistn en de godn ín de beume woondn, maar wél dat dissnt 'n slimme baande haarn met heur. 

Ok de zunne en de maone wödn vereerd. D' Oaldnoordsn name veur de zunnegodinne was Sól, en 't betekknt "zunne". In de Germaansn mythologie wödn in de tweedn [[Merseburgse toverspreuk]] Sunna (Oaldheugduuts veur "zunne") daal-ezet. Heur Angelsaksiesn name is Sigel.

Uut de [[Indiculus superstitionum et paganiarum|3 wetsboekn]] die Karel de Grote opsteldn veur de Saksn valt ok of te leesn dat de Saksen 'n wieds en diep geleuf haarn in waorzeggeri'je en teuvernari'je. Karel de Grote hef dan ok de Saksiese waorzeggers en teuvernaars met doodstraffn de tied uut laotn kommn, zo as in de wetsboekn daal ezet wödn.

===Neudlot===
'n Grootn verschil tussn de Saksiesn- en Kristlikn rilligie is dat de Saksiese godn en aandere boo'mnetuurlike weezns nie almachting waarn, en ok nie volmaakt. Machtiger as alle godn en alle weezns was veur de Saksn d' heugstn Macht, 't Lot. In 't Oaldheugduuts hiet 't lot ''Wurd'' (wat te vertaaln is as de 'dreie van de dingn'), in 't Oaldsaksies en 't Oaldengels ''Metod'' (wat körtbi'j ''Meten'' lig). Teegn oaver Metod pastn allinnig maar onderwarping, 'n meanse kön niks veraandern an 'tgiene oaver hum beschikt was. Saksn vreugn heur waorzeggers dan ok nie naor 't lot umme der teegn in te gaon, want 't heugstn haalbare was umme deur middel van waorzeggeri'j, teuvenari'j of bepaolde ritteweeln perbeerdn te begriepn wat Metod veur oe bepaold haarn.

===Waann en Alfn===
[[Alfen|Alfn]] bint geistn in lucht, 't water of waor dan ok in de netuur. 'n Alf is in de Noordsn oaverlefferings iene van de vruchtbare netuurgeistn of netuurkrachtn. Denne waarn al in warkn véúr der ok maar godn ontstön waarn. Ze warkt met an 't bouwn, 't op staand hoaldn, maar ok 't ofbrekkn, van de weerldn. Vake wödn de Alfn as mooie vermeanslikte netuurweezns of-ebeeld. D' Alfn bint de vruchtbaarheid in persoon. [[Wanen|Waann]] en Alfn wödn vake als geliek of geliek-an eziene, umdat 't verskil tussn heur nie zo duudlik is. 't Zol te maakn kön hemmn met dat Alfn d' oaldere vassie bint van de Waann (en de Waann weer van de [[Aansen|Aansn]]). Maar 't kan ok ween dat 't met 'n bepaolde status te maakn hef. Alfn komt ait nog vake veur op de [[Nedersaksische sagen en legendes|Saksiese sages]], op 't heeln oale Saksnlaand, wat beduud dat 't geleuf in Alfn/netuurgeistn wieds ewes is.

==Saksiese bondsteekns==
===Ermenzoele===
D' [[Irminsul|Ermenzoele]] was 'n slim heugn paol, 'n zoele of manks ok wel iens of-ebeeld as 'n heeln dikkn beum. 't Haarn 'n grootn symboliese weerde veur de Saksn. Waor 't estaone hef, dat wet geniene. En óf der op meerdere plekkn Ermenzoeln stön eem-min.
Der wöd vergelieking emaakt met de beum [[Yggdrasil]] uut de [[Noordse mythologie|Noordsn vertelligies]], de weerldbeum. Denne hef zien wörtels uutstekkn in de onderweerld en zien takkn höald 't dak van de weerld oavereande. De name van ''Irminsûl'', wat [[Oldsaksisch|Oaldsaksies]] is, mut vertaald wödn met ´al-zoele´ zo as 't latijnse ''universalis columna '', umdat he 'as 't waore alles ondersteundn', maar der is ok wel weer 'n verbaand eleg met de Saksiesn god [[Irmin|Ermen]].

Eande 8e eewe wödn d' Ermenzoele daal-egooit deur Karel de Grote, dat maaktn de Saksn zo hellig dat ze as wraak aktie de karke van [[Deventer|Dempter]] in de braand in estökn hebt.

===Saksnoot===
[[saxnot|Saksnoot]] was 'n Saksiese god. Hi'j wödn op n noordwest-Europeesn laand en ok op 't deur de Saksn vereuverdn deel van Engelaand anbeedn. Op 't Engelsn Essex wödn Saksnoot (Oaldengels: Seaxneat) eziene as de veurvaar van de Oost-Saksn. In de [[Oldsaksiese deupgelofte|Utrechtsn deupbelöfte]] wöd esprökn van ''[[Donar|Donder]] en Woen en Saksnoot''.  Hi'j was zeer zeker de stamgod van de Saksn en was eem belangriek as -zo as veur alle Germaann- de godn Woen en Donder. Luu zegt manks dat he gien ni'je god is, maar 'n aander name is veur de god [[Tyr|Tuw]] of de god [[Frey|Vri'j]]. Ok Ermen wöd manks eziene as geliek-an Saksnoot. 't Is nooit helemaole duudlik ewödn.

==Orde behoaldn==
De Noordsn vertelligies zit vol met 't thema orde. Godn waarn d' heeln tied gaanks met d' orde te behoaldn of 't weerumme winn teegnoaver duustere krachtn, veurnaamlik reusn. Donders' kracht en zien hamer bint zien belangriekstn wapens in de stried. Donder göngn ait maar verdan met gerechtigheid en gezagbehoalding. Dorumme wödn Donder krap-an verbundn met de wet en haarn de Germaann dorumme vertrouwdn in hum. 't Ding wödn dan ok ait op donderdag ehöaldn, de dag van Donder. 

==='t Ding===
't Ding was de jaorlikse rechtsprake van de Germaann. Hier kwaam verteegnworigers van elkn stamme bi'j mekare, umme ni'je regels en wettn of te praotn, en umme misstaandn rechte te zettn en, waor neudig, straffn uut te deeln. Hier wödn, naor 't lek, ait Saksnoot en/of Tuw an-ereupn. 'n Aander name veur Tuw was onder de Saksn ok wel Dings (Oaldsaksies: ''Thinguz'', of bi'j de [[Tubaantn]] as ''Mars Thincsus'' bekend). Ait wödn 't Ding ehöaldn bi'j heilige beume. Beume waarn de verbeelding van de as god-achtig vereerdn netuur. De Eeknbeum was ewied an Woen. De missionaris Lebuïnus zol 'n maol naor 't Ding te [[Maarkel]] ewes hemmn, umme daor de Saksn perbeern te bekeern töt 't kristlikn geleuf.

==De doodn==
===Begravenisse===
Artikel 7 van de [[Utrechtse index]] sprek oaver 't verbraandn van liekn. Dat kwaam eande 8e eewe ait nog veur bi'j de Saksn. Uut opgraavings is eblekkn dat in de lop van de 5e eewe Saksen oavergöngn naor begraa'm. Dit gebeurn veural allinig met edeln en vorstn. Op Dreanthe is de [[Prinses van Zweeloo]] oens zo'n edeln graf bekend.

===Meansnoffers===
Artikel 9 van de Utrechtse index verböd 't doe van meansnoffers. Dit was 'n Germaans gebruuk dat op de 8e eewe manks nog veurkwaam. As der 'n vorst of 'n edeln uut de tied kommn wödn zien slao'm en aander dienaarn of-emaakt en hum as grafkedo egee'm. Ok offerdn ze beveurbeeld kriegsgevangenn nao 'n ewönn veldslag. Der bint vrogge graa'm met restn van Romeinse soldaotn evundn. In 'n brief die paus Gregorius III op 732 an Bonifatius schreevdn, veroordeelt he 't verkoop van slao'm veur offergebeurn.

===Veuroaldn verering===
Saksn deun ok an veuroaldn verering. Ze geleufdn waorschienlik dat 'n doodn as 'n (netuur)geist kwaam te zwar'm. De doodn kön op die meniere nog iets betekkenn veur dien verwaantn, deur oaver heur te waakn, zörgn veur de oogstn en lee'mskracht an de ni'je, jonke kinder. Op de grafheuvels wödn offers ebrach, de veuroaldn herdach en umme zeegn evroagd.

Waorschienlik geleuvdn de Saksn ok dat der 9 weerldn bestön, geliek-an de Noordse stammn. 'n Doodn reisdn as geist de weerldn of. Iene die de tied uut kwaam deur 't zwaord kwaam op Fallhalla terechte. Fallhalla was de 'Hal van de gevallenn', 't huus van Woen. Daor ze d' heeln dag as heldn bier zeupn, de lekkerstn vleis vraatn en met mekare vöchtn. Met Midwinter geleufdn de Germaann dat al de 9 weerldn kört bi'j mekare kwaam. De doodn-deur-'t-zwaord deun dan met de [[Wilde Jacht]] met, waor ze de duusternis zolln verjaagn, en kwaam dan ok langes bi'j dien verwaantn.

==Godn==

[[Saksiese godn]]

===Tuw/Tui (Týr)===
De gerechtsgod, ok enuumd naor 't Ding.

===Woen/Woden (Odin)===
De oppergod, ok enuumd as d' aal-vaar.

===Donder/Dunnar (Thor)===
D' hamergod.

===Vri'j/Fro (Freyr)===

===Vrow Holda===
D' liefdesgodinne, ok wel vrowe van Woen. Heur aander naams bint: Perchta (Vri'ja) en Tanfana.

===Baolder/Balder (Baldr)===
D' heriessenissngod.

===Hel/Hêla===
De godinne van d' onderweerld.

===Heemdal/Heimdal===
Peurtwachter van Aansnheem.

===

==Feestn==
De Germaann/Saksn haarn 'n antal jaorliks weerumme kommnde feestn. Disse feestn waarn ebasseerd op de netuurlike [[zunnewende|zunnwendes]], d' cirkel van 't leefn. 'n Antal Saksiesn symbools, die ait nog te vindn is op Twentsn en Achterhoeksn [[Gewelteekn|geffelteekns]], bint 't [[zunnerad]], de maonestaandn en de donderbessem. De zunnerad was eem-iens ebasseerd op de netuur en zien zunnewendes,'t is 'n belangriek Germaans symbool, en ok 'n heeln öaldn. 't Zunnerad kump al veur op zo'n paar jaor honderdn veur Kristus op d' oale Skandinaviese laandn op stiene ekrast.

Grote rittewele vuurn tiedns heur feestn maaktn vake 'n belangriek gedeelte uut. Daor spröngn ze deur hen en daansdn ze um hen. d' Asse streuidn ze vervoolgs ritteweel oaver 't laand hen uut veur vruchtbaarheid. Völle van disse vuurn hebt de kerstening oaverleeft, deank beveurbeeld an de paosvuurn en braandwieln. Ook aandere gebruukn zo as de Midwinterhoorn en de [[Meiboom|Meeibeum]] hebt de kerstening oaverleeft.

De voolgnde daotums bint nie helemaole krek op de dag of der daal-ezet. 't Gebeurdn ait um en naobi'j de an-egee'm daotums. 

* '''Joel'''
21 December: 't [[Joelfeest]] of Midwinter duurdn twaalf daagn, woarvan n körtsn dag op 't joar de belangriekstn was. Vake wödn der joelvuurn ontstökn en 'n bulte kebaal emaakt ('joeln'), waormet de duustere krachtn op 'n ofstaandtie eheuldn wödn. 't Was 'n rittuweel vuur umme de Zunne weer wakker te kriegn, de koalte van de winter vot te jaagn en de vruchtbaarheid van lente weerumme te hemmn. 't Feest wödn deur de Roomsn um-evörmd töt 't Karstfeest. Van dit feest hef 't [[Mirreweenterhoorn|Midwinterhoorn blaosn]] de kerstening oaverleeft

* '''Lente'''
20 Maart: De lente, of Ostara, vierdn de Saksn ter ere van 't opni'j ontwaakn van 't lee'm. Ze eert de netuur, die nao de winter, zien vruchtbaarheid weerumme kreg. Hier kump 't paos-ei ok vot. Men giet der van uut dat tiedns dit feest veural [[Frieja|Vri'ja]] wödn an-ereupn. Vri'ja wöd manks geliek-an emaakt met [[Ostara]], de godinne van 't licht, warmte en vruchtbaarheid. 't Feest wödn in-ewisselt deur, 't toe al eewn bestaonde, Paosn. Van dit feest hef 't [[boake|paosvuur]] de kerstening oaverleeft.

* '''Midzommer'''
24 Juni: [[Midzommerfeest|Midzommernacht]], of 't Litha, is 't feest van n laankstn dag en n körtstn nacht van 't jaor. Vanof disse tied wöd de daagn weer körter en kump de winter körtbi'j. Luu geleufdn dat tiedns midzommernacht de plaantn geneeskrachtige en magiese krachtn haarn. Ze waarn dorumme flink in de weer umme te plukkn. Grote vuurn wödn der ontsteukn umme de duustere krachtn op 'n ofstaandtie te höaldn. Want de duustere krachtn kreegn noe, zachies an, meer ruumte, umdat de daagn noe körter wödn en de nachtn langer.

* '''Harfst'''
23 September: Harfst was de bliede tied dat der e-oogst wödn. D' oogst waormet ze de winter kön oaverlee'm. 't Is 't zaod wat ezeid is tiedns de lente, egruit deur de zommer hen, volgruit op d' harfst en in de aarde wök tiedns winter doods is. 't Engels ''Harvest'' betekknd oogstn, eem-as 't Oldsaksiesn ''Harbista''. Daor is oensn woord harfst vandan ekommn. 




{{Dialekt|sdz|[[Vechte|t Vechtdal]]|ANS}}
[[Kategorie:Saksen (volk)]]
[[Kategorie:Geleuf]]
[[Kategorie:Germaanse mythologie]]
