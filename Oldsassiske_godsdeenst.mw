D' '''Oaldsaksiesen rilligie''' was 'n netuurgodsdienst wat deur d' oale [[Saksen (vôlk)|Saksen]] beledene wörn. Met 't kommen van 't Kristendom (8e eewe) verdweenden de rilligie zaggies an. D' informatie wa-w hebt oaver de Saksiese rilligie is barre. Maar de tied hef toch enkele dingen oaver-elefferd wat oens wel iets kan vertellen van de rilligie. We mut 't nemmen met 'n drietal wetsboeken eschreven deur Fraanken, Angelsaksiese oaverlefferings en de Noordsen miethologie. Ok hölpt de oaverlefferings van plaatsnaams, volksverhalen en 't [[Nedersaksies|plat]] uut 't oale Saksenlaand, maar ok d' Oaldengelsen taal, met 't raoden en spekuleren. 

Der bint 'n paar fundementele kaanten kenmarkend veur de Germaansen -dus ok Saksiesen- rilligie: 
* Vereren van de netuur, van de vruchtbaarheid en de netuurkrachten.
* 't Neudlot, wat zi'j anduudden met ''Metod''.
* Rechtvaordigheid en orde, zo as töt uuting kump op 't [[Ding]].

==Netuurrilligie==
De Saksiesen rilligie giet terugge op 'n vrogge vörme van godsdienst: verering van de netuur, van de vruchtbaarheid en netuurkrachten zo as water, beume en dieren. 't Is 'n rilligie die krap verbunden is met de eangn leefweerld. D' oale Saksen haren eaglik gien veulgodendom, zi'j vereerden d' heugsten Macht onder verskillende naams, waorvan de dichters later goden hebt emaakt. In 't Angelsaksiesen gedicht [[Beowulf]] wöd d' heugsten Macht ''Metod'' enuumd. Metod is d' eewigen maote van de dingen, gewaar te wörn op n sterrenhemel, op 't op- en ondergaone van de zunne, op d' ofwisseling van de jaorgetieden, op 't meanslik leven en de vörms van n helen netuur. Dit vebeelden de Saksen met heur Ermenzoelen. 

Heilige woalden wörn der beskarmt, umdat daor zuunig met umme-gaone mos wörn, 't woald was bezield. Effen as heilige bronnen en revieren. De netuur leefd en is bezielt, 't stiet in kontakt met d' heugere machten. Ze geleufden nie dat de geisten en de goden ín de beume woonden, maar wél dat dissent 'n slimme baande haren met heur. 

Zo waren wolven, peerden en raven ewied an de god Woen, effen as d' Ekenbeum. Geiten waren ewied an de god Donder en katten en barkebeume waren ewied an de godinne Vri'ja. Evverzwienen waren ewied an Vri'j en hazen bint ewied an Ostara. En zo haren aals in de netuur 'n heilige status.

Uut de [[Indiculus superstitionum et paganiarum|3 wetsboeken]] die Karel de Grote opstelden veur de Saksen valt ok of te lezen dat de Saksen 'n wieds en diep geleuf haren in sjamanisme en teuvernari'je. Karel de Grote hef dan ok de Saksiese sjamanen en teuvernaars met doodstraffen de tied uut laoten kommen, zo as in de wetsboeken daal ezet wörn.

===Neudlot===
'n Groten verschil tussen de Saksiesen- en Kristliken rilligie is dat de Saksiese goden en aandere bovennetuurlike wezens nie almachting waren, en ok nie volmaakt. Machtiger as alle goden en alle wezens was veur de Saksen d' heugsten Macht, 't Lot. In 't Oaldheugduuts hiet 't lot ''Wurd'' (wat te vertalen is as de 'dreie van de dingen'), in 't Oaldsaksies en 't Oaldengels ''Metod'' (wat körtbi'j ''Meten'' lig). Teengn oaver Metod pasten allinnig maar onderwarping, 'n meanse kön niks veraanderen an 'tgiene oaver hum beschikt was. Saksen vreungn heur sjamanen dan ok nie naor 't lot umme der teengn in te gaon, want 't heugsten haalbare was umme deur middel van sjamanisme, teuvenari'j of bepaolde rittewelen perbeerden te begriepen wat Metod veur oe bepaold haren.

===Wanen en Alfen===
[[Alfen]] bint geisten in lucht, 't water of waor dan ok in de netuur. 'n Alf is in de Noordsen oaverlefferings iene van de vruchtbare netuurgeisten of netuurkrachten. Denne waren al in warken véúr der ok maar goden ontstön waren. Ze warkt met an 't bouwen, 't op staand hoalden, maar ok 't ofbrekken, van de weerlden. Vake wörn de Alfen as mooie vermeanslikte netuurwezens of-ebeeld. D' alfen bint de vruchtbaarheid in persoon. Iej haren lichtalfen en donkeralfen, lichtalfen zörgt veur de greui van plaanten en donkeralfen waakt oaver de zaodkörrelgies die nog in de aarde zit.
[[Wanen]] en Alfen wörn vake als geliek of geliek-an eziene, umdat 't verskil tussen heur nie zo duudlik is. 't Zol te maken kön hemmen met dat Alfen d' oaldere vassie bint van de Wanen (en de Wanen weer van de [[Aansen]]). Maar 't kan ok ween dat 't met 'n bepaolde status te maken hef. Alfen komt ait nog vake veur op de [[Nedersaksische sagen en legendes|Saksiese sages]], op 't helen oale Saksenlaand, wat beduud dat 't geleuf in Alfen/netuurgeisten wieds ewest is.

==Saksiese bondstekens==
===Ermenzoele===
D' [[Irminsul|Ermenzoelen]] waren slim heugen paolen, zoelen of manks ok wel iens of-ebeeld as 'n helen dikken beume. 't Haren 'n groten symboliese weerde veur de Saksen. 
Der wöd vergelieking emaakt met de levensbeum [[Yggdrasil]] uut de [[Noordse mythologie|Noordsen vertelligies]], de weerldbeum. Denne hef zien wörtels uutstekken in de onderweerld en zien takken höald 't dak van de weerld oavereande. De name van ''Irminsûl'', wat [[Oldsaksisch|Oaldsaksies]] is, mut vertaald wörn met ´al-zoele´ zo as 't latijnse ''universalis columna '', umdat he 'as 't waore alles ondersteunden', maar der is ok wel weer 'n verbaand eleg met de Saksiesen god [[Irmin|Ermen]].

Eande 8e eewe wörn 'n Ermenzoele daal-egooit deur Karel de Grote, dat maakten de Saksen zo hellig dat ze as wraak aktie de karke van [[Deventer|Dempter]] in de braand in estöken hebt.

===Saksnoot===
[[saxnot|Saksnoot]] was 'n Saksiese god. Hi'j wörn op n noordwest-Europesen laand en ok op 't deur de Saksen vereuverden deel van Engelaand anbeden. Op 't Engelsen Essex wörn Saksnoot (Oaldengels: Seaxneat) eziene as de veurvaa van de Oost-Saksen. In de [[Oldsaksiese deupgelofte|Utrechtsen deupbelöfte]] wöd espröken van ''[[Donar|Thunear]] endi Woden endi Saxnôt''.  Hi'j was zeer zekers de stamgod van de Saksen en was effen belangriek as -zo as veur alle Germanen- de goden Woen en Donder. Luu zegt manks dat he gien ni'je god is, maar 'n aander name is veur de god [[Tyr|Dings]] of de god [[Frey|Vri'j]]. Ok Ermen wöd manks eziene as geliek-an Saksnoot. 't Is nooit helemaole duudlik ewörn.

==Orde behoalden==
De Noordsen vertelligies zit vol met 't thema orde. Goden waarn d' helen tied gaanks met d' orde te behoalden of 't weerumme winnen teegnoaver duustere krachten, veurnaamlik reusen. Donders' kracht en zien hamer bint zien belangrieksten wapens in de stried. Donder göngen ait maar verdan met gerechtigheid en gezagbehoalding. Dorumme wörn Donder krap-an verbunden met de wet en haren de Germanen dorumme vertrouwdn in hum. 't Ding wörn dan ok ait op donderdag ehöaldn, de dag van Donder. 

==='t Ding===
't Ding was de jaorlikse rechtsprake van de Germanen. Hier kwaam verteengnworigers van elkn stamme bi'j mekare, umme ni'je regels en wetten of te praotn, en umme misstaanden rechte te zetten en, waor neudig, straffen uut te delen. Hier wörn, naor 't lek, ait Saksnoot en/of Dings an-ereupn. Bi'j de [[Tubaantn]] was Dings as ''Mars Thincsus'' bekend, onder de Noordsen as Týr, Dings is dan ok vernuumd naor 't Ding. Ait wörn 't Ding ehöalden bi'j heilige beume. Beume waren de verbeelding van de as god-achtig vereerden netuur. De Ekenbeum was ewied an Woen. De missionaris Lebuïnus zol 'n maol naor 't Ding te [[Maarkel]] ewes hemmen, umme daor de Saksen perberen te bekeren töt 't kristliken geleuf.

==De doden==
===Begravenisse===
Artikel 7 van de [[Utrechtse index]] sprek oaver 't verbraanden van lieken. Dat kwaam eande 8e eewe ait nog veur bi'j de Saksen. Uut opgraavings is eblekken dat in de lop van de 5e eewe Saksen oavergöngen naor begraven. Dit gebeurden veural allinig met edelen en vorsten. Op Dreanthe is de [[Prinses van Zweeloo]] oens zo'n edelen graf bekend.

===Meansenoffers===
Artikel 9 van de Utrechtse index verböd 't doe van meansnoffers. Dit was 'n Germaans gebruuk dat op de 8e eewe manks nog veurkwaam. As der 'n vorst of 'n edelen uut de tied kommen wörn zien slaven en aander dienaren of-emaakt en hum as grafkedo egeven. Ok offerden ze beveurbeeld kriegsgevangenen nao 'n ewönnen veldslag. Der bint vrogge graffen met resten van Romeinse soldaotne evunden. In 'n brief die paus Gregorius III op 732 an Bonifatius schreefden, veroordeelt he 't verkoop van slaven veur offergebeuren.

Waor der op heilige plekken altaars stön, daor wörn der dier- en meanse offers ebrach. Maar dat gebeurden ok beveurbeeld bi'j heilige bronnen en revieren. Hier wörn dan belöften ezweuren en groten maoltieden e-etten

===Veuroalden verering===
Saksen deun ok an veuroalden verering. Ze geleufden waorschienlik dat 'n doden as 'n (netuur)geist kwaam te zwarven. De doden kön op die meniere nog iets betekkenen veur dien verwaanten, deur oaver heur te waken, zörngn veur de oogsten en levenskracht an de ni'je, jonke kinder. Op de grafheuvels wörn offers ebrach, de veuroalden herdach en umme zeengn evroagd.

Waorschienlik geleuvden de Saksn ok dat der 9 weerlden bestön, geliek-an de Noordse stammen. 'n Doden reisden as geist de weerlden of. Iene die de tied uut kwaam deur 't zwaord kwaam op [[Walhalla|Vallnhalle]] terechte. Vallnhalle was de 'Hal van de gevallenen', 't huus van Woen. Daor ze d' helen dag as helden bier zeupen, de lekkersten vleis vratten en met mekare vöchten. Met Midwinter geleufden de Germanen dat al de 9 weerlden kört bi'j mekare kwaam. De doden-deur-'t-zwaard deun dan met de [[Wilde Jacht]] met, waor ze de duusternis zollen verjaangn, en kwaam dan ok langes bi'j dien verwaanten.

==Goden==
De [[Saksiese godn]] wöd op 'n appat artikeltie behaandeld, omdat der van de goden der 'n helen bulte bint.

==Feesten==
De Germanen/Saksn haren 'n antal jaorliks weerumme kommende feestn. Disse feesten waren ebasseerd op de netuurlike [[zunnewende|zunnwendes]], d' cirkel van 't leven. 'n Antal Saksiesen symbools, die ait nog te vinden is op Twentsen en Achterhoeksen [[Gewelteekn|geffeltekens]], bint 't [[zunnerad]], de maonestaanden en de donderbessem. De zunnerad was effen-iens ebasseerd op de netuur en zien zunnewendes,'t is 'n belangriek Germaans symbool, en ok 'n helen oalden. 't Zunnerad kump al veur op zo'n paar jaor honderden veur Kristus op d' oale Skandinaviese laanden op stiene ekrast.

Grote rittewele vuren tiedns heur feesten maakten vake 'n belangriek gedeelte uut. Daor spröngen ze deur hen en daansden ze um hen. d' Asse ströiden ze vervoolgs ritteweel oaver 't laand hen uut veur vruchtbaarheid. Völle van disse vuren hebt de karstening oaverleeft, deank beveurbeeld an de paosvuren en braandwielen. Ook aandere gebruken zo as de Midwinterhoorn en de [[Meiboom|Meeibeum]] hebt de karstening oaverleeft.

De voolgnde daotums bint nie helemaole krek op de dag of, 't gebeurden ait um en naobi'j de an-egeven daotums. 

* '''Joel'''
21 December: 't [[Joelfeest]] of Midwinter duurden twaalf daangn, woarvan n körtsen dag op 't joar de belangrieksten was. Vake wörn der joelvuren ontstöken en 'n bulte kebaal emaakt ('joelen'), waormet de duustere krachten op 'n ofstaandtie ehöalden wörn. 't Was 'n rittuweel vuur umme de Zunne weer wakker te kriengn, de koalte van de winter vot te jaangn en de vruchtbaarheid van lente weerumme te hemmen. 't Feest wörn deur de Roomsen umme-vörmd töt 't Karstfeest. 

Van dit feest hef 't [[Mirreweenterhoorn|Midwinterhoorn blaozen]] de karstening oaverleeft

* '''Ostara'''
20 Maart: Ostara, of Paosen, vierden de Saksen ter ere van 't opni'j ontwaken van 't leven. Ze eert de netuur, die nao de winter, zien vruchtbaarheid weerumme kreg. Hier kump 't paos-ei ok vot. Men giet der van uut dat tiedens dit feest veural [[Ostara]] wörn an-ereupen. Ostara wörn manks geliek-an emaakt met [[Frieja|Fri'ja]]. Ostara is de godinne van 't licht, warmte en vruchtbaarheid. Ostara is vernuumd naor 't oosten, daor waor de zunne daags opkump. 

De Saksen brachen heur godheid, in de gedaonte van 'n beeld, vier maol op 't jaor offers, kört bi'j de gewiede plaatsen in 't heilige woald of soort tempel. Nao 't offer wörn 't beeld (of meerdere beelden) deur de gow de rondte in edreungn, umme 't heil dat bi'j offer of-ebeden was, oaveral hin te brengen. Deur de eewen hin hef dat 'n rondgaank ewest, 'n optoch waorbi'j wi'j dan deankt an 't trekke umme de stiepel hin. Ok bint oale germaanse ri'jdaansen bekend waormet lieder ezöngen wörn. Dit is ekarstend en ait nog op [[Ootmarsum]], in gekarstende vassie,  edaone wöd.

't Feest wörn in-ewisselt deur, 't toe al langer bestaonde, Paosen. Van dit feest hebt 't [[boake|paosvuren]], 't [[vlöggeln]], de meeibeume en 't eier etten de karstening oaverleeft.

* '''Midzommer'''
24 Juni: [[Midzommerfeest|Midzommernacht]], of 't Litha, is 't feest van n laanksten dag en n körtsten nacht van 't jaor. Vanof disse tied wöd de daangn weer körter en kump de winter körtbi'j. Luu geleufden dat tiedens midzommernacht de plaanten geneeskrachtige en magiese krachten haren. Ze waren dorumme flink in de weer umme te plukken. Grote vuren wörn der ontsteuken umme de duustere krachten op 'n ofstaandtie te höalden. Want de duustere krachten kreengn noe, zaggies an, meer ruumte, umdat de daangn noe körter wörn en de nachten langer.

* '''Harfst'''
23 September: Harfst was de bliede tied dat der e-oogst wörn. D' oogst waormet ze de winter kön oaverleven. 't Is 't zaod wat ezeid is tiedens de lente, egröit deur de zommer hen, volgröit op d' harfst en in de aarde wök tiedens winter doods is. 't Engels ''Harvest'' betekkend oogsten, effen-as 't Oldsaksiesen ''Harbista''. Daor is oenzen woord harfst vandan ekommen. 




{{Dialekt|sdz|[[Vechte|t Vechtdal]]|ANS}}
[[Kategorie:Saksen (volk)]]
[[Kategorie:Geleuf]]
[[Kategorie:Germaanse mythologie]]
