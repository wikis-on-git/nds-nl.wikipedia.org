D' '''Oldsaksiese rilligie''' was 'n netuurgodsdienst wat deur d' oale [[Saksen (vôlk)|Saksen]] eleefd wörden. Met 't kommen van 't Kristendom (8e eewe) verdwenen de rilligie zachies an. D' informatie wa-w hebt oaver de Saksiese rilligie is barre. De tied hef enkele dingen oaver-elevverd wat oens wel iets kan vertellen van de rilligie. We mut 't nemmen met 'n drietal wetsboeken eschreven deur Fraanken, Angelsaksiese overlevverings en de Noordsen mythologie. Ok hölpt de overlevverings van plaatsnamen, volksverhalen en de [[Nedersaksies|sprake]] uut 't oale Saksenlaand, maar ok d' Oaldengelsen sprake, met 't raoden en spekuleren. 

Der bint 'n paar fundementele kaanten kenmarkend veur de Germaansen -dus ok Saksiesen- rilligie: 
* Vereren van de netuur, van de vruchtbaarheid en de netuurkrachten.
* 't Neudlot, wat zi'j anduudden met ''Metod''.
* Rechtvaordigheid en orde, zo as töt uuting kump op 't [[Ding]].

==Netuurrilligie==
De Saksiese rilligie giet terugge op 'n vrogge vörme van godsdienst: verering van de netuur, van de vruchtbaarheid en netuurkrachten zo as water, beume en dieren. 't Is 'n rilligie die krap verbunden is met de eagen leefweerld.

D' Oale Saksen haren eaglik gien veulgodendom, zi'j vereerden de heugsten Macht onder verskillende namen, waorvan de dichters later goden hebt emaakt. In 't Angelsaksiese gedicht [[Beowulf]] wörd de heugsten Macht ''Metod'' enuumd. Metod is d' eewigen maote van de dingen, gewaar te wörden op n sterrenhemel, op 't op- en ondergaone van de zunne, op d' ofwisseling van de jaorgetieden, op 't meanslik leven en de vörms van n helen netuur. Hier was de Ermenzoele de verbeeldenisse van.

Verering van bossen was 'n belangriek gebeuren, waor der op heilige plekken altaars stön. Daor wörden der dier- en meanse offers ebrach. Maar dat gebeurden ok beveurbeeld bi'j heilige bronnen en revieren. Hier wörden dan belöften ezweuren en groten maoltieden e-etten. 't Water uut disse heilige bronnen en revieren mos stillegies wörden eschept, 't zol 'n verjonkerenden warking hemmen. Veural beume wörden völle vereerd, de Ekenbeum was dan ok de beum van Woen. Ze geleufden nie dat de geisten en de goden ín de beume woonden, maar wél dat dissent 'n slimme baande haren met heur.

Uut de [[Indiculus superstitionum et paganiarum|3 wetsboeken]] die Karel de Grote opstelden veur de Saksen valt ok of te lezen dat de Saksen 'n wieds en diep geleuf haren in waorzeggeri'je en teuvernari'je. Karel de Grote hef dan ok de waorzeggers en teuvenaars met zwaore 't zwaard verdreven.

===Neudlot===
'n Groot verschil tussen de Saksiese- en Kristlike rilligie is dat de Saksiese goden en aandere wezens nie almachting waren, en ok nie volmaakt. Machtiger as alle goden en alle wezens was veur de Saksn d' heugsten Macht, 't Lot. In 't Oldheugduuts hiet 't lot ''Wurd'' (wat te vertalen is as de 'dreie van de dingen'), in 't Oldsaksies en 't Oldengels ''Metod'' (wat körtbi'j ''Meten'' lig). Tegen oaver Metod pasten allinnig maar onderwarping, 'n meanse könden niks veraanderen an 'tgiene oaver hum beschikt was. Saksen vreugen heur waorzeggers dan ok níé naor 't lot umme der tegen te vechten. Maar 't heugsten haalbare was umme deur middel van waorzeggeri'j, teuvenari'j of bepaolde rittewelen perbeerden te begriepen wat Metod veur oe bepaold haren.

===Wanen en Alven===
[[Alfen]] bint geisten in lucht, 't water of waor dan ok in de netuur. 'n Alf is in de Noordsen overlevverings iene van de vruchtbare netuurgeisten of netuurkrachten. Denne waren al in warken véúr der ok maar goden ontstön waren. Ze warkt met an 't bouwen, 't op staand hoalden, maar ok 't ofbrekken, van de weerlden. Vake wörden de Alven as mooie vermeanslikte netuurwezens of-beeld. De Alven bint de vruchtbaarheid in persoon.

[[Wanen]] en Alven wörden vake als geliek of geliek-an eziene, umdat 't verskil tussen heur nie zo duudlik is. 't Zol te maken können hemmen met dat Alven d' oaldere vassie bint van de Wanen (en de Wanen weer van de [[Aansen]]). Maar 't kan ok ween dat 't met 'n bepaolde status te maken hef.

Alven komt nog vake veur op de [[Nedersaksische sagen en legendes|Saksiese volksverhalen]], wat beduud dat 't geleuf in Alven/ netuurgeisten wieds ewes is.

==Saksiese bondstekens==
===Ermenzoele===
D' Ermenzoele was 'n slim heugen paol, 'n zoele of manks ok wel iens of-ebeeld as 'n helen dikken beum. 't Haren 'n grote symboliese weerde veur de Saksen. Waor 't estaone hef, dat wet geniene. En óf der op meerdere plekken Ermenzoelen stön eem-min.
Der wörd vergelieking emaakt met de beum [[Yggdrasil]] uut de [[Noordse mythologie|Noordse vertelligies]], de weerldbeum. Denne hef zien wörtels uutstekken in de onderweerld en zien takken höald 't dak van de weerld overeande. De name van ''Irminsûl'', wat [[Oldsaksisch|Oldsaksies]] is, mut vertaald wörden met ´al-zoele´ zo as 't latijnse ''universalis columna '', umdat he 'as 't waore alles ondersteunden', maar der is ok wel weer 'n verbaand eleg met de Saksiesen god [[Irmin|Ermen]].

Eande 8e eewe wörden d' Ermenzoele daal-egooit deur Karel de Grote, dat maakten de Saksn zo hellig dat ze as wraak aktie de karke van [[Deampter|Deempter]] in de braand in esteuken hebt.

===Saksnoot===
In de [[Oldsaksiese deupgelofte|Oldsaksiese deupbelöfte]] wörd espreuken van '[[[Donar|Donder]] en [[Wodan|Woen]] en [[Saxnot|Saksnoot]]'. Hier kump Saksnoot veur 't eersten en lesten maol veur. Men giet deanken dat hi'j de stamgod was van de Saksen. Aanderen zegt weer dat 't 'n aandere name is veur de god [[Tyr|Tuw]] of de god [[Frey|Vri'j]]. Ok Ermen wöd manks eziene as geliek-an Saksnoot. 't Is nooit helemaole duudlik ewörden.

==Orde behoalden==
De Noordse vertelligies zit vol met 't thema orde. Goden waren d' helen tied gaanks d' orde te behoalden of 't weerumme winnen tegenover duustere krachten, veurnaamlik reusn. Donders' kracht en zien hamer bint zien belangrieksten wapens in de stried. Donder was ait gaanks met gerechtigheid en gezagbehoalding. Dorumme wörden Donder krap-an verbunden met de wet en haren de Germanen vertrouwden in hum. 't Ding wörden dan ok ait op donderdag ehöalden, de dag van Donder. 

==='t Ding===
't Ding was de jaorlikse rechtsprake van de Germanen. Hier kwaam vertegenwoordigers van elken stamme bi'j mekare, umme ni'je regels en wetten of te praoten, en umme misstaanden rechte te zetten en, waor neudig, straffen uut te delen. Hier wörden naor 't lek ait Saksnoot en/of Tuw an-ereupen. 'n Aander name veur Tuw was onder de Saksn ok wel Dings (Oldsaksies: ''Thinguz'', of bi'j de [[Tubaantn]] as ''Mars Thincsus''). Ait wörden 't Ding ehöalden bi'j heilige beume. Beume waren 't zinnebeeld van de as god-achtig vereerden netuur. De Ekenbeum was ewied an Woen. De missionaris Lebuïnus zol 'n maol naor 't Ding te [[Maarkel]] ewest hemmen, umme daor de Saksen perbeeren te bekeren.

==De doden==
===Begravenisse===
Artikel 7 van de [[Utrechtse index]] sprek oaver 't verbraanden van lieken. Dat kwaam eande 8e eewe ait nog veur bi'j de Saksen. Uut opgraavings is eblekken dat in de loop van de 5e eewe Saksen oavergöngen naor begraven. Dit gebeuren veural allinig met edelen en vorsten. Op Dreanthe is de [[Prinses van Zweeloo]] oens zo'n edelen graf bekend.

===Meansenoffers===
Artikel 9 van de Utrechtse index verböd 't doe van meansenoffers. Dit was 'n Germaans gebruuk dat op de 8e eewe manks nog veurkwaam. As der 'n vorst of edelen uut de tied kommen wörden zien slaoven en aander dienaren of-emaakt en hum as grafgift egeven. Ok offerden ze beveurbeeld kriegsgevangenen nao 'n ewönnen veldslag. Der bint vrogge graven met resten van Romeinse soldaoten evunden. In 'n brief die paus Gregorius III op 732 an Bonifatius schreven, veroordeelt he 't verkoop van slaoven veur offergebeuren.

===Veuroalden verering===
Saksen deun ok an veuroalden verering. Ze geleufden waorschienlik dat 'n doden as 'n (netuur)geist kwaam te zwarven. De doden könden op die meniere nog iets betekkenen veur dien verwaanten. Deur oaver heur te waken, zörgen veur de oogsten en levenskracht an de ni'je, jonke kinder. Op de grafheuvels wörden offers ebrach, de veuroalden herdach en umme zegen evroagd.

Waorschienlik geleuvden de Saksn ok dat der 9 weerlden bestön, geliek-an de Noordse stammen. 'n Doden reisden as geist de weerlden of. Iene die de tied uut kwaam deur 't zwaard kwaam op Fallhalla terechte. Fallhalla was de 'Hal van de gevallenen', 't huus van Woen. Daor ze d' helen dag as helden bier zeupen, de lekkerste vleis vretten en met mekare vöchten. Met Middenwinter geleufden de Germanen dat al de 9 weerlden kört bi'j mekare kwaam. De doden-deur-'t-zwaard deun dan met de [[Wilde Jacht]] met, waor ze de duusternis zollen verjagen, en kwaam dan ok langes bi'j dien verwaanten.

==Feesten==
De Germanen/Saksen haren 'n antal jaorliks weerumme kommende feesten. Disse feesten waren ebasseerd op de netuurlike [[zunnewende|zunnwendes]], d' cirkel van 't leven. 'n Symbool die ait nog te vinden is op Twentsen en Achterhoeksen gevveltekens is de zunnewiele. De zunnewiele was eem-iens ebasseerd op de netuur en zien zunnewendes, en was ok 'n belangriek en slim oald symbool. 

Grote rittewele vuren tiedens heur feesten maakten vake 'n belangriek gedeelte uut. Daor spröngen ze deur hen en daansden ze um hen. d' Asse streuiden ze dan ritteweel oaver 't laand hen veur vruchtbaarheid. Völle van disse vuren hebt de kerstening oaverleeft, deank beveurbeeld an de paosvuren en braandwielen. Ook aandere gebruken zo as de Midwinterhoorn op de kerstening oaverleeft.

De voolgede daotums bint nie helemaole krek op de dag of der daal-ezet. 't Gebeurden ait um en naobi'j de an-egeven daotums. 

* '''Joel'''
21 December: 't [[Joelfeest]] of Middenwinter is 't Germaansen zunnewendefeest. 't Duurden twaalf dagen, woarvan n körtsen dag op 't joar de belangrieksten was. Vake wörden der joelvuren ontsteuken en 'n bulte kebaal emaakt ('joelen'). 't Was 'n rittuweel vuur umme de Zunne weer an te wakkeren, de koalte van de winter te verdrieven en de vruchtbaarheid van [[Ostara|Lente]] weerumme te hemmen. Van dit feest hef 't [[Mirreweenterhoorn|Midwinterhoorn blaozen]] de kerstening oaverleeft

* '''Ostara'''
20 Maart: Ostara is de name die Jacob Grimm an 'n godinne gaven. Dit haalden he vot uut 't Oaldengelsen ''Eostre'' (kiek: Easter = Paosen). Zi'j zol voolgens hum 'n oale vruchtbaarheids godinne van de Lente ween. Maar bi'j hum kump zi'j dan ok as ienigstn duudlik veur. Wel wörden de Lente ait evierd, ok weer met vuren. Met dit feest hopten de meansen dat wat heur ezeid haren vruchtbaar ween zol. Van dit feest hef 't [[boake|paosvuur]] de kerstening oaverleeft.

* '''Litha'''
24 Juni: 't Litha of [[Midzommerfeest|Middenzommer]] verwes naor 'n Germaans feest waor Middenzommer evierd wörden. Denne wörden evierd op 24 juni, drieë dagen nao de netuurlike zunnewende. 't Is 't feest van n laanksten dag en n körtsten nacht van 't jaor. Vanof disse tied wörd de dagen weer körter en kump de winter körtbi'j.

* '''Harfst'''
23 September: Harfst was de bliede tied dat der e-oogst wörden. D' oogst waormet ze de winter könden oaverleven. 't Is 't zaod wat ezeid is tiedens de lente, egruit deur de zommer hen, volgruit op d' harfst en in de aarde wök tiedens winter doods is. 't Engels ''Harvest'' betekkend oogsten, eem-as 't [[Oldsaksisch|Oalssaksiesn]] ''Harbista''. Daor is oenzen woord harfst vandan ekommen. 




{{Dialekt|sdz|[[Vechte|t Vechtdal]]|ANS}}
[[Kategorie:Saksen (volk)]]
[[Kategorie:Geleuf]]
[[Kategorie:Germaanse mythologie]]
