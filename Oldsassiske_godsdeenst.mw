De '''oldsassiske religy''' was een [[natuurgodsdienst|natuurgodsdeenst]] wat de olde [[Saksen (vôlk)|sassen]] beleaden. Med et updringen van et christendom (8. eywe) verdweynen de religy. De informaty wattet wy hebbet over de sassiske religy is barre. Mar de tyd hevt toch enkele dinge over-eleyverd wat uns wal eets van ear gelöyv vertellen kan. Wy müt et nemmen med dree wetsboken döär [[Franken|Vranken]] eskreaven, angelsassiske overleaveringen en de noordske mytology ([[Edda]]). Ouk de overleaveringen van plaatsenamen, volksvertelligys en et [[Nedersaksies|Plat]] uut et olde Sassenland, mar ouk de oldengelse språke en vergelykingen med andere Indo-Europese religys.

Der bint 3 dinge typisk an de sassiske religy: 
* Verearen van de natuur, van de vrüchtbaarheid en de natuurkrachten.
* Et noodlot, wat de sassen andüden med ''Wurd'', en de angelsassen med ''Metod''.
* Rechtvårdigheid en orde (teagenover chaos) in de natuur, dat op måtskoppelik vlak underholden wördden tydens et Ding.

==Natuur verearen==
De oldsassiske religy geyt terügge op de vrogste förme van religy: verearen van de natuur, van de vrüchtbaarheid en de natuurkrachten. 

De olde sassen hadden een animistisk gelöyv; alles hevt een sele, van een steyn, een plant, een paerd töt een runenteyken. De heyle natuur levt en et steyt in kontakt met et hoocheren. Sy gelöyvden dat de (vöärolder-)geysten en de goden in de vöärwarpen woaned.

Et is een religy wat krap med de eigen ümgeaving en politik verbünden is. Kompleyte wolden, revyren en swarvkeien wördden der vereared.

De olde sassen hadden eigenlik geyn vöälgodendom, sy verearden de hoochste macht (et lot; gang van de dinge) under verskillende namen, wårvan de dichters later goden emaked hebbet. In et angelsassiske dichterye [[Beowulf]] wörd de hoochste macht ''Metod'' enöömd. Metod is de eywige måte van de dinge, gewaar te wörden in den stearnenheamel, in et under- en boaven kummen van de sünne, in de ofwisselingen van de jårgetyden, in et menskelik leaven en de förms van de heyle natuur. 

===De hoochste macht: et lot===
Een grout verskil tüsken de sassiske- en kristelike religy is dat de sassiske goden, geysten en andere boavennatüürlike weysens neet almachting waren, en ouk neet vulmaakt. Machtiger as alle goden en alle weysens was vöär de sassen et (nood)lot. In et [[Oldsaksisch|Oldsaksisk]] het et lot ''Wurd'' (wat te vertalen is as de 'draeie van de dinge', en et woord ligt körtby 'wörden', 'waerde' en 'aerde')) en et woord ''giskap'' (skepping), in et oldängels ''Metod'' (wat körtby ''Meaten'' ligt). Ouk uns woord ''oorlog'' kümt van dit starke lotsbesev, wat unse vöärolder hadden: uwen lot in de stryd.

Teagenover uwen ''Wurd'' pastten alleynig mar underwarping, een menske kan niks veranderen an wat over hüm bepåld was. Sassen vrögen ear sjamanen dårümme ouk neet når et lot ümme der teagen in te gån, want et hoochste haalbare was ümme döär middel van vöärkykerye, tövenarye of bepålde rituelen probeyren te begrypen wat ''Wurd'' vöär u bepåld had.

===natuurgeysten===
[[File:Älvalek.jpg|thumb|links|400px|[[August Malmström]] (1829–1901): Dansende [[elf (mythologie)|alven]] op een meer, 1866]]
Een alv is eyne van de vrüchtbare natuurgeysten of natuurkrachten. Den waren der al vöär der ouk mar goden untstünden waren, in warken. Sy warked med an et bouwen, et up stand holden, mar ouk et ofbrekken, van de wearlden. De [[alven]] bint de vrüchtbaarheid in persoon. 

Y hadden lichtalven en dunkeralven. Lichtalven sörgen vöär de grööi van planten, geavt licht as de sünne. Dunkeralven waren de alven den in de earde woanen, dunker waren en vöär nachtmärris en seekte sörgen.

De alven künt de oldere varsy weasen van de Wanen uut de noordske mytelogy. Alven kumt ait nog vake vöär in de [[Nedersaksische sagen en legendes|neadersassiske sagen]], up et heyle olde sassenland, wat bedüüd dat et gelöyv an alven/natuurgeysten wyd ewesd hevt. 

Y hadden ouk de [[dwargen]]. Dwargen waren kleine weysentys den in de busken en under den grund leavden. Van ear wörd esegd dat sy machtig gode ysersmeaden waren, dår wår de Germanen ouk bekend ümme stünden by de romeinen. Ouk gebruked de dwargen tövernarye.

===Hünen===
Rösen wördden by de Saksen Hünen enömed. De sassen dee vrogger in et hüdige Drente woanden vertelden dat de hünen de [[Hunebed|hünenbedden]] estapelt hadden. De germaanske mytology hevt vöäle vertelligys over rösen. Sy waren ait med de rösen an vechten. De rösen probeyrden telkensmål vöär ellende en ungereageldheiden up de wearld te sörgen. Alle ellende, ördeloosheid en chaos in de wearld wördden op de rösen hen-ewessen, sy waren de persoonliking van chaos. Rösen kumt ouk noch vake in de volksverhalen in vöär. 

Ouk wördden sy eseen as de oorkrachten. Vöäreyrst was der noch geyn heylal, toon was et alleyne mar chaos.

==Goden==
Op Saksisk grundgebeed wördden de traditioneyle Germaanse goden anbeaden: Woden, Friia, Thinguz en Thunaer. De darde en veerde månd op et Oldengelse kalendar kommet wy de name Hrethmonath en Eosturmonath, "månd van Hretha" en "månd van Ostara" teagen, dit waren wårskynlik ouk godinnen dee anbeaden wördden.

De [[Saksiese godn|Saksiske goden]] wörd op een apparte pagina beskreaven, ümdat der een heyle bulte goden bint.

==Saksiske buntstekens==
===Irminsûl===
[[File:Zerstörung der Irminsaule durch Karl den Großen by Heinrich Leutemann.jpg|thumb|250px|De verstoring van de Irminsul döär Karel de Groten, Heinrich Leutemann (1824-1904)]]
De Irminsûl was een heyl belangryk ding vöär de Saksen. De [[Irminsul|Irminsulen]] waren hoge pöälen, sulen of manks ouk wal eenas ov-ebeyld as een dikken boume. Et Had een grote symboliske weerde vöär de Saksen. 
Der wörd vergelyking edån med den werldboume [[Yggdrasil]] uut de [[Noordse mythologie|Noordse mytology]]. Den hevt syn wörtels uutsteaken in de underwerld en de takken höld et dak van de werld op de plaatse. De name ''Irminsûl'', wat [[Oldsaksisch|Oldsaksisk]] is, möt vertaald wörden as ´alsuul´ net-as et latynse ''universalis columna '', ümdat he 'as et wåre alles understönen', mar der is ouk een verband elegt med de Saksiske god [[Irmin|Hirmin]].

Ende 8e ewe wördden der een Irminsûl ümme ehakt döär Karel de Groten, dår wördden de Saksen so hellig van dat sy as wrake de earste karke van [[Deventer|Deaventer]] in de brand in stokken.

So stünden de Irminsulen ouk vöär de werldboum, by de Noordse stammen an-edüüd as [[Jegdrasiel]], de verbindingslynde tüssen de hogere- en leygere sferen en de earde, tüssen et untsichtbaren en et sichtbaren. Dissen boum höld alles by mekare.

===Saxnôt/Seaxneat===
[[saxnot|Sasnoot]] (oldsassisk: Saxnôt, oldengels: Seaxneat) was ouk een sassiske god. Hy wördden in et noordwest-Europääske land en ouk op et döär de Sassen veröäverde deyl van Engeland anbeyden. Op et engelse Essex wördden Sasnoot eseen as de vöärvader van de oust-sassen. In de [[Oldsaksiese deupgelofte|Ütrechtse dööpbelovte]] wörd espröäken van ''[[Donar|Thunear]] endi Woden endi Saxnôt''.  Hy was seyr seykers de stamgod van de Sassen en was eyven belangryk as -so as vöär alle germanen- de goden Wodan en Donar. Lüde segt mangs dat he geyn nye god is, mar een andere name is vöär de god [[Tyr|Thinguz]] ov de god [[Frey|Frey]]. Ouk Hirmin wörd manks eseen as lykan Sasnoot. Et sal nooyt heylemåle düdelik wörden.

==Örde beholden==
De Noordse myten sit vul med et tema örde. Goden waren de heylen tyd ganks med de örde te beholden ov et torügge winnen teagenover düüstere krachten, vöärnamelik rösen. Donar's kracht en syn hamer bint syn belangrykste wåpens in de stryd. Donar güng ayt verdan med de buul in et gereyl te holden. Dårümme wördden Donar verbünden med de wet en hadden de Germanen vöäle vertröwen in hüm. Et Ding wörden dan ouk altyd op dunderdag eholden, de dag van Donar. 

===Et Ding===
Et [[Ding (rechtsgeleardheid)|Ding]] was de jårlikse rechtspråke van de Germanen. Hyr kwamen verteagenwoordigers van elken stam by mekare, ümme nye reygels en weaten ov te pråten, en ümme misstanden rechte te setten en, wår nöydig, stravven uut te deylen. Hyr wördden, når et lekt, altyd Saksnoot en/ov Dings an-eröpen. By de Saksiske stam van de [[Tubaantn|Tübanten]] was Dings as ''Mars Thincsus'' bekend, under de Noordse as Týr, Dings is dan ouk vernöömd når et Ding (ov andersümme?). Altyd wördden et Thing eholden by heailige boumen. Boumen waren de verbeylding van de as godachtig verearde natüür. De missionaris Lebuïnus sol een mål by et Ding in [[Maarkel]] ewest hebben, ümme döär de Saksen probeyren te bekearen töt et kristelik gelöäv.

==Völva==
Een Völva was een vrouwelike vöärkyker van de Germaanse en Keltiske samenleyving. As vöärkyker was de völva een sjamaan. Sy süngen in trans leder, beswearings spreaken sy uut en et lot vöärkeaken sy. Een völva wördden as vöälkündig ('kündig in vöäle') eseen, wat seggen wol dat sy vöäle benül hadde van [[seiðr|sjamanisme]], [[spá|hekserye]] en [[galdr|vöärkyken]] had.

Eyr döden de goden denen, et leysen van de vöärteakens en et vöärkyken van ''Wurdgiscapu''. Eyr güngen vöär tydens de godsdeenstige rituelen en ovvers. En hadden benül van de runenteakens. Een völva prööt med de hogere weysens; de Irminsul steet vöär den weg dee et een völva ovlegt döär de verskillende werlden en höögten hean, op et geysteliken. 

Een völva had machtig vöäle anseen, en wördden eseen as de verteagenwoordigster van de godinne Friia op Earde.

Uut de ''Utrechtse Index'' ståt de voulgende praktyken van de völva's beskreaven: et gebruuk van töverleder, et vöärkyken med hölpe van vögel, peerden, ründermest en nesen. Et gebruken van deerharssens vöär vöärkyken. Et düden van vlammen as vöärteakens. De vöärkykerye uut de månsverdüüsterings. Et opropen van sturm en gebrüken van hoorns en bekers. Vöärkykerye med hölpe van de [[runetekens|runenteykens]]. Ouk döyden de Völva's et inwyden van de godenbeelden en de rituelen.

De sages over de [[Witte wieven|Witte Wyven]] bint een overblyvsel van disse wyse vrouwlüde ('witte' kümt van et Twentse 'wetten' en/ov van et Düütse 'wissen').

==De douden==
===Begravenisse===
Artikel 7 van de [[Utrechtse index]] sprekt van et verbranden van lyken. Dat kwamen ende van de 8e eywe ait noch vöär by de sassen. Uut opgravings is eblekken dat in de loupe van de 5e ewe sassen overgüngen når ear douden te begraven. Dit geböärden vöäral alleyne med eydelen en vörsten. Up Drente is de med de [[Prinses van Zweeloo|Prinsesse van Sweeloo]] uns so een eydelen grav bekend.

===Ovverye===
Gewoon was et ümme vöärwarpen an ear goden te ovveren. Der bint dan ouk vöäle van sülke ovvervöärwarpen op et venne terügge evünden. Dat ovveren van ear köstbaarheuden güngen op et lätsten van unwys. Nå de karstening güng et sülvs ekonomisk vöäle better med de sassen, ümdat sy neet mear ear kostbaarheiden van de karke ovveren möchten.

Med sommige gevallen wördden der ouk deer- en mensovvers ebracht. De ovveryen geböärden altyden by heilige- brunnen, revyren, boumen en steyne. Hyr wördden dan belovten eswöären en grote måltyden egetten.

Artikel 9 van de Utrechtse index verböädet et doon van mensovvers. Dit was een germaansk gebruuk dat in de 8. eywe manks noch vöärkwamt. As der een vörst ov een eydelen uut de tyd kummen wörden syn slaven en andere denaren hüm as gravkado med-egeaven. So konden sy hüm in et hyrnåmåls verder denen. Ouk ovveren sy byvöärbeyld krygsgevangenen nå een veldslag wat ewünnen was. Der bint vrogge graven med resten van romeinske soldåten evünden. In een breev den paus Gregorius III op 732 an Bonifatius skreaven, veroordeylt he et verkoup van slaven vöär ovvergebören.

===Vöärolderverearing===
Sassen döden ouk an vöärolder verearen. Sy gelöyvden dat de douden as (natuur)geysten/-krachten kwamen te swarven. De douden künt op dee wyse noch eets beteykenen vöär ear, noch leavende, verwanten. Döär over ear te waken, te sörgen vöär de ougsten en leavenskracht an de nye, junge wichter te geaven. By de gravhövels wördden ovvers ebracht, de vöärolders herdacht en seygen ov-ebeaden.

Wårskynlik gelöyvden de sassen ouk dat der neagen wearlden bestünden, net-as de an ear verwante noordske stammen. De douden reiseden as geyst de wearlden of. Eyne dee de tyd uut kwamt in de stryd kwamen in [[Walhalla|Walhalle]] terechte. Walhalle was de 'Hal van de gevallenen', et huus van Wodan. Dår döden sy den heylen dag as helden beer supen, de lekkerste vleis vretten en med mekare vechten. Med Midwinter gelöyvden de germanen dat al de neagen wearlden kört by mekander stünd. De doude krygers döden dan med de [[Wilde Jacht]] of er [[Wilde Heir]] med, dår se de düüsternisse sollen verjagen. En kwamen dan ouk langes by ear verwanten. Hyr kümt de sage van [[Derk met den beer]] uut Gelderland ouk vord.

==Religyöse symbolen==
[[file:Twentse-Geveltekens-2.jpg|thumb|left|650x400px|Gevelteken med '''dunderbeasem''', '''sünneweel''' en '''månestanden''' met kelke en krüüs.]]

Een antal sassiske symbolen, dee et ayt nog te vinden bint op oust-sallandse, twentse en achterhookse [[Gewelteekn|geyvelteakens]], bint et [[zunnerad|sünneweel]], de [[maone|månestanden]], de paerdenkoppen en de [[doonderbessem|dunderbeasems]]. 

Et untwarp van et sünneweel is een skematisk beyld van de sünnewenden. Der kan een krüüs weasen, ov med 6 ov 8 spaeken weasen. Et is een belangryk Germaans symbool en een heyle olden. Et sünneweel is al op wat swarvkeien ekrasset, in de skandinaviske landen. Dee dinge bint al wat düüsend jår old. Et kümt in verskillende vörms overal op de werld in vöär.

Andere typisk sassiske teykens bint de irminsûl en et paerd (kyk: [[Saksenros]]). Et paerd kummet wy overal in teagen op sassisk grundgebeed, so as de vlagge van et engelsen graavskap Kent en et logo van FC Twente. Ouk vindet wy gekrüüste paerdenkoppen op de geyvel van olde Twentse buurderyen. Eyveneyns kümt ouk disse geavels al düüsenden jåren in vöär, so döt de archeology seen. Et paerd sol oafkümstig weasen van de sassisken held [[Widukind]] en anders wal van et paerd van Wodan, [[Sleipnir]].

De rutevörme op Twentse en Achterhookse geavels bint oafkümstig van de runenteyken (Germaans alfabet) vöär de klank ''ng'' en heytten Inguz. Inguz was ouk een god den stünd vöär et good gån, landbouw, vrüchtbaarheid en arvelikheid/arvenisse. De sassen beröäpen sich der op dat sy oafstamden van dissen god.

Ouk heb y et sandlouper motyf, nu nog torügge te vinden op stypels van olde buurderyen. Disse sol ouk torügge gån op een runenteyken.

De månestanden bint ouk noch te sean op geavels. De måne was en is in vöäle kültüren an  Moder Aerde (Friia ov [[Vrouw Holle]]) verbünden. Want vroger wördden gelöyvet dat et måndelikse bloden by vrouwlüde döär de stand van de måne estüret wördden, of gelyke löpt. Nu noch by de [[Wicca]] gebruukt se disse symbolyk noch ümme de Godinne an te wysen.

==Veesten==
De sassen hadden een antal jårliks torügge kummende veesten. De kalender en de veesten van de sassen waren an de natüürlike [[zunnewende|sünnewenden]] oafestelt. So bleyven et volk sich bewüst van de [[Levenskrinkloop (volksgeleuf)|draeie van de dinge]] en dat se dår an underwörpen bint.

Grote rituele vüren tydens ear veesten maakten vake een belangryk deyl uut. Dår sprüngen sy döär en dansten sy ümhen. De asse strööyden sy vervolgens over et land hen uut vöär vrüchtbaarheid. Vöäle van disse vüren hebt de karstening overleyvet, denk byvöärbeyld an de påsvüren en brandwelen. Ouk andere gebruken so as de Midwinterhoorn en de [[Meiboom|Meiboume]] hebt de karstening overleyvet. 

De Saksen brachten eer godheyd, in de gedånte van eyn beyld, vyr mål in et jår ovvers, kört by de in-ewyde plaatsen, in eyn heilig wold ov eyn soort tempel. Nå et ovver wördden et beyld (ov meyrdere beylden) döär de gouwe, ov over et land, de rundte in edragen, ümme et heyl dat by et ovver ov-ebeaden was, overal hean te brengen. De warken van de preesters en tovenaars tydens eer gebrüken waren eyn belangryk ding.

De Saksiske kalender begünnen op 25 december en in de månd december en januari (disse tyd wördt jüül enömed) wördden eyn 12 dagen durend festival gevyrd, et Jeelveest enömed in disse månden vünden ouk de 'Modra niht' ov "nacht van de moders" plaatse. Dat is eyn religyöös eavenement wårover barre weynig bekend is. 

De volgende dåtums bint neet helemåle korekt op den dag ov, et gebören altyd wonneyr as de sünne ov de måne op een bepålde stand stünd.

* '''Jeel'''
21 Desember: et [[Joelfeest|Jeelfeest]] ov Midwinter duurden twalv dagen, wårvan den körtsen dag van et jår de belangryksten is. Vake wördden der vüren an-estöäken en een bülte kabaal emaakt, dårmed wördden de düüstere krachten op ovstand ehöälden. Et was en ritueel vüür ümme de sünne weyr wakker te sküdden, de köäldte van et winter vort te jagen en de vrüchtbaarheyd van lente torügge te krygen. In dissen nacht kumt [[Derk met den beer]] langes med de Wilde Jacht, bestånde uut eyn leager van de selen van estöärven lüde. De doden kwamen dan ouk langes eer noch leyvende verwanten, ümme eer te segenen vöär et kummende jår. Dit veest wördden döär de Roomsen ümme vöärmed töt et Karstveest. 

Van dit veest hevt et [[Mirreweenterhoorn|Midwinterhoorn blåsen]], kabaal maken (vüürwark, carbid sketen) en midwintervüren de karstening overleyvet

* '''Ostara'''
[[Ofbeelding:Paasvuur.jpg|thumb|280px|een båke by [[Onstwedde]] op [[Poaske|Tweyde Påsdag]] 2004]]
20 Maert: Ostara (nu: Påsen) vyrden de Saksen de eyre van et van nys untwaken van et leyven. Sy eyrt de natüür, dee nå et winter, höyr vrüchtbaarheyd torügge kregt. Hyr kumt et pås ey ouk vort. Lüde gåt der vanuut dat tydens dit veest vöäral [[Ostara]] an-eröäpen wördden. Ostara wördden manks lyk-an eset med de noordse godinne [[Frieja|Vrya]]. Ostara is de godinne van et lecht, de warmte en vrüchtbaarheyd. Ostara is vernöömed når et oosten, dår wår de sünne daags opkumt. 

De uptochten hebt döär de ewen hean een rundgang eweast, een uptocht wårby wy dan denkt an et trekken ümme de stypel hean med [[vlöggeln]]. Ouk bint olde germaanse rydansen bekend wårby leder esüngen wörden. Dit is ekarstend en altyd noch op [[Ootmarsum|Åtmöske]], in gekarstende varsy, jårliks edån.

'Et veest wörden in-ewisselt döär, et toon al langer bestånde, Påsen. Van dit veest hebt de [[boake|påsvüren]], et [[vlöggeln]] en et eier etten de karstening overleyvet.

* '''Walpurgusnacht''' was de åvend dee overgüngen van 30 april når 1 mei. Et is een vöärjårsveest. Et gevt syn vergelykings med et Keltiske [[Beltane]]. Y sol et künnen syn as een verlengte van et Ostaraveest. Et hevt den beiden te maken met vrüchtbaarheid en et verdryven van et düüster en de kwåde geesten. Tydens dissen nacht wörden Ostara/Vrya en Fro an-eröpen. Vrogger vyrden de Germanen de [[Walpurgisnacht]] med een grout veest en een lösse seksuele vryigheid. Maachys güngen dissen nacht met de junge kerls hen brommers kyken.

Van dit veest hevt de Meiboum en verhalen oaver heksensabbaten de karstening et oaverleevt.

* '''Litha'''
24 Jüny: [[Midzommerfeest|Midsommernacht]], ov et Litha, is et veest van den langsten dag en den körtsten nacht van et jår. Vanov disse tyd wörd de dagen weer körter en kömp et winter körter by. Et volk gelöven at tydens midsommernacht de planten geneeskrachtige en magiske krachten harren. Sy waren dårümme vlink in de weer ümme te plükken. Grote vüren wörden der an-estokken ümme de düüstere krachten op ovstand te holden. Want de düüstere krachten kregen vanov nu sütys an meer leevrüümte, ümdat de dagen nu körter wörden en de nachten langer.

* '''Harvst'''
23 September: Harbst was de blyde tyd dat der oogst künden wörden. De oogst wårmed sy et winter overleyven konden. Et is et såd wat esyd is tydens de lente, egröyd döör et sommer hen, vulgrööyd in et harvst en in de eerde wülke tydens et winter doods is. Et Engels ''Harvest'' betekkend oogsten, eaven as et Oldsaksiske ''Harbista''. Dår kümt uns woord harvst ouk vort. 



{{Dialekt|sdz}}
[[Kategorie:Saksen (volk)]]
[[Kategorie:Geleuf]]
[[Kategorie:Germaanse mythologie]]
[[Kategorie:Germaanse oaldheid]]
