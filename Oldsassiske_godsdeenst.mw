De '''Oldsaksiske religi''' was een [[natuurgodsdienst|natüürgodsdeenst]] wat de olde [[Saksen (vôlk)|Saksen]] beleyden. Med et opdringen van et Kristendom (8e ewe) verdweynen de religi. De informasy wattet wy hebt oaver de Saksiske religy is barre. Mar de tyd hevt toch enkele dinge over-eleaverd wat uns wal eets van eer gelööv vertellen kan. Wy möt et neamen med dree wetsboken döär [[Franken|Vranken]] eskreaven, Angelsaksiske overleaveringen en de Noordse mytology ([[Edda]]). Ouk de overleaveringen van plaatsenamen, volksvertelligys en et [[Nedersaksies|Plat]] uut et olde Saksenland, mar ok de Oldengelse språke en vergelykingen med andere Indo-Europese religis.

Der bint 3 dinge typisk an de Saksiske religy: 
* Verearen van de natüür, van de vrüchtbaarheid en de natüürkrachten.
* Et noudlot, wat de Saksen andüden med ''Wurd'', en de Angelsaksen med ''Metod''.
* Rechtvårdigheid en örde (teagenover chaos) in de natüür, dat op måtskoppelik vlak onderhöälden wördden by et Ding.

==Natüür verearen==
De oldsaksiske religi geet torügge op de vrogste vörme van religi: verearen van de natüür, van de vruchtbaarheid en de natüürkrachten. 

De olde Saksen hadden een animistisk gelöäv; alles hevt een seyle, van een steen, een plant, een peerd töt een runenteyken. De heyle natüür levt en et steet in kontakt met et hogeren. Sy gelöävden dat de (vöärolder-)gäästen en de goden in de vöärwarpen wount.

Et is een religi wat krap med de eigen ümgeving en polityk verbönden is. Kompleyte wolden, revyren en swarvkeien wördden der vereard.

De olde Saksen hadden eigenlik geen vöälgodendom, sy verearden de hoogste macht (et lot; gank van de dinge) under verskillende namen, wårvan de dichters later goden emaakt hebt. In et Angelsaksiske dichterye [[Beowulf]] wörd de hoogste macht ''Metod'' enöömd. Metod is de ewige måte van de dinge, gewaar te wörden in den sterrenheamel, in et under- en boven kommen van de sünne, in de ovwesselingen van de jårgetyden, in et menselik leaven en de vörms van de heyle natüür. 

===De hoogste macht: et lot===
Een grout verskil tüssen de Saksiske- en Kristelike religi is dat de Saksiske goden, gäästen en andere bovennatüürlike weysens neet almachting waren, en ouk neet volmaakt. Machtiger as alle goden en alle weysens was vöär de Saksen et (noud)lot. In et [[Oldsaksisch|Oldsaksisk]] het et lot ''Wurd'' (wat te vertalen is as de 'dreie van de dinge', en et woord ligt körtby 'wörden', 'weyrde' en 'Earde')) en ''giskap'' (skepping), in et Oldengels ''Metod'' (wat körtby ''Metten'' ligt). Ouk uns woord ''oorlog'' kumt van dit starke lotsbesev, wat unse vöärolder hadden: duwen lot in de stryd.

Teagenover duwen ''Wurd'' passen alleynig mar underwarping, een mense kan niks veranderen an wat over hüm bepåld was. Saksen vröygen eer sjamanen dårümme ouk neet når et lot ümme der teagen in te gån, want et hoogste haalbare was ümme döär middel van vöärkykerye, tövenarye of bepålde ritüelen probeyren te begrypen wat ''Wurd'' vöär du bepåld had.

===natüürgäästen===
[[File:Älvalek.jpg|thumb|links|400px|[[August Malmström]] (1829–1901): Dansende [[elf (mythologie)|alven]] op een meer, 1866]]
Een Alv is ene van de vrüchtbare natüürgeysten ov natüürkrachten. Den waren der al vöär der ouk mar goden ontstünden waren, in warken. Sy warket med an et bouwen, et op stand holden, mar ouk et ovbreaken, van de wearlden. De [[alven]] bint de vruchtbaarheid in persoon. 

Y hadden lechtalven en dunkeralven. Lechtalven sörger vöär de grööy van planten, gaven lecht as de sünne. Dunkeralven waren de alven den in de earde wounen, dunker waren en vöär nachtmärris en seekte sörgen.

De alven künt de oldere varsy weasen van de Wanen uut de Noordse mytelogy. Alven komt ayt nog vake vöär in de [[Nedersaksische sagen en legendes|Nedersaksiske sagen]], op et heyle olde Saksenland, wat bedüüd dat et gelöäv an alven/natüürgeysten wyd ewest is. 

Y hadden ouk de [[dwargen]]. Dwargen waren kleine weysentys den in de busken en under den grund leavden. Van eer wörd esegd dat sy machtig gode ysersmeyden waren, dår wår de Germanen ouk bekeand ümme stünden by de Romeinen. Ouk gebruukt de dwargen touvernarye.

===Hünen===
Rösen wördden by de Saksen Hünen enöömd. De Saksen dee vrogger in et hüdige Drente woonden vertelden dat de Hünen de [[Hunebed|Hünenbedden]] estapelt hadden. De Germaanse mytology hevt vöäle vertelligis over rösen. Sy waren ayt med de rösen an vechten. De rösen probeyrden telkensmål vöär ellende en ongeregeldheyden op de wearld te sörgen. Alle ellende, ördeloosheid en chaos in de wearld wördden op de rösen hean-eweasen, sy waren de persoonliking van chaos. Rösen kumt ouk noch vake in de volksverhalen in vöär. 

Ok wörden sy esyne as de uurkrachten. Vööreerst was der nog gyn heelal, tu was et alleane mar chaos.

==Goden==
Op Saksisk grondgebeed wördden de traditioneyle Germaanse goden anbeaden: Woden, Friia, Thinguz en Thunaer. De darde en veerde månd op et Oldengelse kalendar kommet wy de name Hrethmonath en Eosturmonath, "månd van Hretha" en "månd van Ostara" teagen, dit waren wårskynlik ouk godinnen dee anbeaden wördden.

De [[Saksiese godn|Saksiske goden]] wörd op ene apparte pagina beskreaven, ümdat der een heyle bulte goden bint.

==Saksiske bondstekens==
===Irminsûl===
[[File:Zerstörung der Irminsaule durch Karl den Großen by Heinrich Leutemann.jpg|thumb|250px|De verstoring van de Irminsul döär Karel de Groten, Heinrich Leutemann (1824-1904)]]
De Irminsûl was een heyl belangryk ding vöär de Saksen. De [[Irminsul|Irminsulen]] waren hoge pöälen, sulen of manks ouk wal eenas ov-ebeyld as een dikken boum. Et Had een grote symboliske weerde vöär de Saksen. 
Der wörd vergelyking edån med den wearldboum [[Yggdrasil]] uut de [[Noordse mythologie|Noordse mytology]]. Den hevt syn wörtels uutsteaken in de underwearld en de takken höld et dak van de wearld op de plaatse. De name ''Irminsûl'', wat [[Oldsaksisch|Oldsaksisk]] is, möt vertaald wörden as ´alsuul´ net-as et latynse ''universalis columna '', ümdat he 'as et wåre alles understönen', mar der is ouk een verband elegt med de Saksiske god [[Irmin|Hirmin]].

Ende 8e ewe wördden der een Irminsûl ümme ehakt döär Karel de Groten, dår wördden de Saksen so hellig van dat sy as wrake de earste karke van [[Deventer|Deaventer]] in de brand in stokken.

So stünden de Irminsulen ok vöär de wearldboum, by de Noordse stammen an-edüüd as [[Jegdrasiel]], de verbindingslynde tüssen de hogere- en leygere sferen en de earde, tüssen et ontsichtbaren en et sichtbaren. Dissen boum höld alles by mekare.

===Saxnôt/Seaxneat===
[[saxnot|Saxnôt]] was ok een saksiske god. Hy wörden in et noordwest-Öropese land en ok op et döör de Saksen verööverde deel van Engeland anbeden. Op et Engelse Essex wörden Saxnôt (Oldengels: Seaxneat) esyne as de vöörvaar van de Oost-Saksen. In de [[Oldsaksiese deupgelofte|Ütrechtse dööpbelovte]] wörd esprökken van ''[[Donar|Thunear]] endi Woden endi Saxnôt''.  Hy was seer seakers de stamgod van de Saksen en was eaven belangryk as -so as vöör alle Germanen- de goden Wodan en Donar. Lüde segt manks dat he gyn nye god is, mar een andere name is vöör de god [[Tyr|Thinguz]] ov de god [[Frey|Frey]]. Ok Hirmin wörd manks ezyne as lyk-an Saxnôt. Et sal nooyt helemåle düdelik wörden.

==Örde beholden==
De Noordse myten sit vol med et tema örde. Goden waren de heylen tyd ganks med de örde te beholden ov et torügge winnen teagenover düüstere krachten, vöärnamelik rösen. Donar's kracht en syn hamer bint syn belangrykste wåpens in de stryd. Donar güng ayt verdan med de buul in et gereyl te holden. Dårümme wördden Donar verbünden med de wet en hadden de Germanen vöäle vertröwen in hüm. Et Ding wörden dan ok ayt op donderdag eholden, de dag van Donar. 

===Et Ding===
Et [[Ding (rechtsgeleardheid)|Ding]] was de jårlikse rechtspråke van de Germanen. Hyr kwamen verteagenwoordigers van elken stam by mekare, ümme nye reygels en weaten ov te pråten, en ümme misstanden rechte te setten en, wår nöydig, stravven uut te deylen. Hyr wördden, når et lekt, altyd Saksnoot en/ov Dings an-eröpen. By de Saksiske stam van de [[Tubaantn|Tübanten]] was Dings as ''Mars Thincsus'' bekend, under de Noordse as Týr, Dings is dan ok vernöömd når et Ding (ov andersümme?). Altyd wördden et Thing eholden by heailige boumen. Boumen waren de verbeylding van de as godachtig verearde natüür. De missionaris Lebuïnus sol een mål by et Ding in [[Maarkel]] ewest hebben, ümme döär de Saksen probeyren te bekearen töt et kristelik gelöäv.

==Völva==
Een Völva was een vrouwelike vöärkyker van de Germaanse en Keltiske samenleaving. As vöärkyker was de völva een sjamaan. Sy söngen in trans leder, beswearings spreaken sy uut en et lot vöärkeaken sy. Een völva wördden as vöälkündig ('kündig in vöäle') eseen, wat seggen wol dat sy vöäle benül hadde van [[seiðr|sjamanisme]], [[spá|hekserye]] en [[galdr|vöörkyken]] had.

Eyr döden de goden denen, et leysen van de vöärteakens en et vöärkyken van ''Wurdgiscapu''. Eyr göngen vööär tydens de godsdeenstige rituelen en ovvers. En hadden benül van de runenteakens. Een völva prööt med de hogere weysens; de Irminsul steet vöär den weg dee et een völva ovlegt döär de verskillende wearlden en höögten hean, op et geysteliken. 

Een völva had machtig vöäle anseen, en wördden eseen as de verteagenwoordigster van de godinne Friia op Earde.

Uut de ''Utrechtse Index'' ståt de voulgende praktyken van de völva's beskreaven: et gebruuk van töverleder, et vöärkyken med hölpe van vögel, peerden, ründermest en nesen. Et gebruken van deerharssens vöär vöärkyken. Et düden van vlammen as vöärteakens. De vöörkykerye üüt de månsverdüüsterings. Et oprupen van storm en gebrüken van hoorns en bekers. Vöökykerye med hölpe van de [[runetekens|rünentekens]]. Ok döden de Völva's et inwyden van de godenbeelden en de ritüelen.

De sages over de [[Witte wieven|Witte Wyven]] bint een overblyvsel van disse wyse vrouwlüde ('witte' kümt van et Twentse 'wetten' en/ov van et Düütse 'wissen').

==De doden==
===Begravenisse===
Artikel 7 van de [[Utrechtse index]] spreak van et verbranden van lyken. Dat kwamen ende van de 8e ewe ayt noch vöär by de Saksen. Uut opgravings is ebleaken dat in de loupe van de 5e ewe Saksen overgöngen når eyr doden te begraven. Dit gebören vöäral alleyne med eydelen en vörsten. Op Drente is de med de [[Prinses van Zweeloo|Prinsesse van Sweeloo]] uns so een eydelen grav bekend.

===Ovverye===
Gewoon was et ümme vöärwarpen an eyr goder te ovveren. Der bint dan ouk vöäle van sülke ovvervöärwarpen op et venne torügge evünden. Dat ovveren van eyr köstbaarheyden göngen op et lätsten van unwys. Nå de karstening göng et sölvs economisk vöäle beater med de Saksen, ümdat sy neet mear eyr kustbarheyden van de karke ovveren möchten.

Med sommige gevallen wördden der ouk deer- en mensovvers ebracht. De ovveryen gebören altyden by heilige- bronnen, revyren, boumen en steender. Hyr wördden dan belovten eswöyren en grote måltyden egeaten.

Artikel 9 van de Utrechtse index verböd et doon van mensovvers. Dit was een Germaans gebruuk dät in de 8e ewe manks noch vöärkwamt. As der een vörst ov een eydelen uut de tyd kummen wörden syn slaven en andere denaren hüm as gravkado med-egeaven. So könden sy hüm in et hyrnåmåls verder denen. Ouk ovveren sy byvöärbeyld krygsgevangenen nå een veldslag wat ewönnen was. Der bint vrogge graven med resten van Romeinse soldåten evünden. In een breev den paus Gregorius III op 732 an Bonifatius skreaven, veroordeylt he et verkoup van slaven vöär ovvergebören.

===Vöärolderverearing===
Saksen döden ouk an vöärolder verearen. Sy gelöävden dat de doden as (natüür)gäästen/-krachten kwamen te swarven. De doden könt op dee wyse noch eets beteakenen vöär eer, noch leavende, verwanten. Döär over eer te waken, te sörgen vöär de oogsten en leavenskracht an de nye, junge wichter te geaven. By de gravhövels wördden ovvers ebracht, de vöärolders herdacht en seygen ov-ebeaden.

Wårskynlik gelöävden de Saksen ouk dat der 9 wearlden bestönden, net-as de an eer verwante Noordse stammen. De doden reisten as gääst de wearlden ov. Ene dee de tyd uut kwamt in de stryd kwamen in [[Walhalla|Walhalle]] torechte. Walhalle was de 'Hal van de gevallenen', et huus van Wodan. Dår döden sy den heylen dag as healden beer supen, de lekkerste vleis vreaten en med mekander vechten. Med Midwinter gelöävden de Germanen dat al de 9 wearlden kört by mekander stünd. De dode krygers döden dan med de [[Wilde Jacht]] med, dår se de düüsternisse sollen verjagen. En kwamen dan ouk langes by eer verwanten. Hyr kümt de sage van [[Derk met den beer]] uut Gelderland ouk vort.

==Religyöse symbolen==
[[file:Twentse-Geveltekens-2.jpg|thumb|left|650x400px|Gevelteken met '''dunderbeasem''', '''sünneweel''' en '''månestanden''' met kelke en krüüs.]]

Een antal Saksiske symbolen, dee et ayt nog te vinden bint op Oost-Sallandse, Twentse en Achterhookse [[Gewelteekn|geyvelteakens]], bint et [[zunnerad|sünneweel]], de [[maone|månestanden]], de peerdenkoppen en de [[doonderbessem|dunderbeasems]]. 

Et ontwarp van et sünneweel is een skeymatisk beyld van de sünnewenden. Der kan een krüüs weasen, ov med 6 ov 8 späken weasen. Et is een belangryk Germaans symbool en een heyle olden. Et sünneweel is al op wat swarvkeien ekraset, in de Skandinaviske landen. Dee dinge bint al wat düüsend jår old. Et kümt in verskillende vörms overal op de wearld in vöär.

Andere typisk Saksiske teykens bint de Irminsûl en et peerd (kyk: [[Saksenros]]). Et peerd kommet wy overal in teagen op Saksisk grundgebeed, so as de vlagge van et Engelsen graavskap Kent en et logo van FC Twente. Ouk vindet wy gekrüüste peerdenkoppen op de geyvel van olde Twentse buurderyen. Eaveneens kümt ouk disse geavels al düüsenden jåren in vöär, so döt de archeology seen. Et peerd sol ovkümstig weasen van de Saksisken held [[Widukind]] en anders wal van et peerd van Wodan, [[Sleipnir]].

De rutevörme op Twentse en Achterhookse geavels bint ovkümstig van de runenteaken (Germaans alfabet) vöär de klank ''ng'' en heetten Inguz. Inguz was ouk een god den stünd vöär et good gån, landbouw, vrüchtbaarheid en arvlikheid/arvenisse. De Saksen beröypen sich der op dat sy ovstammen van dissen god.

Ouk heb y et sandlouper motyv, nu nog torügge te vinden op stypels van olde buurderyen. Disse sol ok torügge gån op een runenteaken.

De månestanden bint ouk noch te sene op geavels. De måne was en is in vöäle kültüren an  Moder Eerde (Friia ov [[Vrouw Holle]]) verbünden. Want vroger wörden gelöävt dat et måndelikse bloden by vrouwlüde döär de stand van de måne stüürt wörden, ov gelyke löpt. Nu noch by de [[Wicca]] gebruukt se disse symbolyk noch ümme de Godinne an te wysen.

==Veesten==
De Saksen harren een antal jårliks terügge kommende veesten. De kalender en de veesten van de Saksen waren an de natüürlike [[zunnewende|sünnewenden]] ov-estelt. So bleven et volk sich bewüst van de [[Levenskrinkloop (volksgeleuf)|dreye van de dinge]] en dat se dår an onderwörpen bint.

Grote ritüele vüren tydens eer veesten maakten vake een belangryk deel üüt. Dår sprüngen sy döör en dansten sy ümhen. De asse ströyden sy vervolgens oaver et land hen üüt vöör vrüchtbaarheyd. Völle van disse vüren hebt de karstening oaverleevt, denk byvöörbeeld an de påsvüren en brandwylen. Ok andere gebrüken so as de Midwinterhoorn en de [[Meiboom|Meeybome]] hebt de karstening oaverleevt. 

De Saksen brachten eer godheyd, in de gedöänte van een beeld, vyr mål in et jår ovvers, kört by de in-ewyde plaatsen, in een heylig wold ov een soort tempel. Nå et ovver wörden et beeld (ov meerdere beelden) döör de gouw, ov oaver et land, de rondte in edragen, ümme et heyl dat by et ovver ov-ebeden was, oaveral hen te brengen. De warken van de priesters en tövenaars tydens eer gebrüken waren en belangryk ding.

De Saksikee kalender begünnen op 25 desember en in de månd desember en janüåry (=jüül) wörden een 12 dagen durend festival gevierd, et Jeelveest. in disse månden vünden ok de 'Modra niht' ov "nacht van de muders" plaatse. Dat is een rilligyös eavenement wåroaver barre weynig bekend is. 

De volgende dåtüms bint nyt helemåle krek op den dag ov, et gebören altyd wonneer as de sünne ov de måne op een bepålde stand stünd.

* '''Jeel'''
21 Desember: et [[Joelfeest|Jeelfeest]] ov Midwinter duurden twaalv dagen, wårvan de körtsen dag van et jår de belangryksten is. Vake wörden der vüren an-estokken en een bülte kabaal emaakt, dårmed wörden de düüstere krachten op ovstand ehöölden. Et was en ritüeel vüür ümme de sünne weer wakker te sküdden, de koldte van 't winter vort te jagen en de vrüchtbaarheyd van lente terügge te krygen. In dissen nacht kümp [[Derk met den beer]] langes met de Wilde Jacht, bestånde üüt een leager van de sylen van estörven lüde. De doden kwamen dan ok langes eer noch levende verwanten, ümme eer te segenen vöör et kommende jår. Dit veest wörden döör de Roomsen ümmevörmd töt et Karstveest. 

Van dit veest hevt et [[Mirreweenterhoorn|Midwinterhoorn blåsen]], kabaal maken (vüürwark, carbid skyten) en midwintervüren de karstening oaverleevt

* '''Ostara'''
[[Ofbeelding:Paasvuur.jpg|thumb|280px|een båke by [[Onstwedde]] op [[Poaske|Tweede Påsdag]] 2004]]
20 Meert: Ostara (nu: Påsen) vyrden de Saksen te ere van et opny ontwaken van et leven. Sy eert de natüür, dy nå et winter, hör vrüchtbaarheyd terügge kregt. Hyr kümp et påsey ok vort. Lüde gåt der vanüüt dat tydens dit veest vööral [[Ostara]] an-eröpen wörden. Ostara wörden manks lyk-an eset med de noordse godinne [[Frieja|Vrya]]. Ostara is de godinne van et lecht, de warmte en vrüchtbaarheyd. Ostara is vernüümd når et oosten, dår wår de sünne daags opkümp. 

De optochten hebt döör de ewen hen een rondgank ewest, een optocht wårby wy dan denkt an et trekken ümme de stypel hen met [[vlöggeln]]. Ok bint oalde germaanse rydansen bekend wårby lyder esüngen wörden. Dit is ekarstend en ayt noch op [[Ootmarsum|Oatmöske]], in gekarstende varsy, jårliks edån.

'Et veest wörden in-ewesselt döör, et tuun al langer bestånde, Påsen. Van dit veest hebt de [[boake|påsvüren]], et [[vlöggeln]] en et eyer etten de karstening oaverleevt.

* '''Walpurgusnacht''' was de åvend dy oavergüngen van 30 april når 1 meey. Et is een vöörjårsveest. Et gevt syn vergelykings med et Keltiske [[Beltane]]. Y sol et künnen syn as een verlenkte van et Ostaraveest. Et hevt den beyden te maken met vrüchtbaarheyd en et verdryven van et düüster en de kwåde geysten. Tydens dissen nacht wörden Ostara/Vrya en Fro an-eröpen. Vrogger vyrden de Germanen de [[Walpurgisnacht]] met een groot veest en een lösse seksüele vryigheyd. Maachys göngen dissen nacht met de jonke keerls hen brommers kyken.

Van dit veest hevt de Meeybome en verhalen oaver heksensabbaten de karstening et oaverleevt.

* '''Litha'''
24 Jüny: [[Midzommerfeest|Midsommernacht]], ov et Litha, is et veest van den langsten dag en den körtsten nacht van et jår. Vanov disse tyd wörd de dagen weer körter en kömp et winter körter by. Et volk gelöven at tydens midsommernacht de planten geneeskrachtige en magiske krachten harren. Sy waren dårümme vlink in de weer ümme te plükken. Grote vüren wörden der an-estokken ümme de düüstere krachten op ovstand te holden. Want de düüstere krachten kregen vanov nu sütys an meer leevrüümte, ümdat de dagen nu körter wörden en de nachten langer.

* '''Harvst'''
23 September: Harbst was de blyde tyd dat der oogst konden wörden. De oogst wårmed sy et winter oaverleven konden. Et is et såd wat esyd is tydens de lente, egröyd döör et sommer hen, volgröyd in et harvst en in de eerde wükke tydens et winter doods is. Et Engels ''Harvest'' betekkend oogsten, eaven as et Oldsaksiske ''Harbista''. Dår kümp ons woord harvst ok vort. 



{{Dialekt|sdz}}
[[Kategorie:Saksen (volk)]]
[[Kategorie:Geleuf]]
[[Kategorie:Germaanse mythologie]]
[[Kategorie:Germaanse oaldheid]]
