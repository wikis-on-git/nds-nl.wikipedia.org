De '''Oldsaksiske rilligy''' was een [[natuurgodsdienst|natüürgodsdynst]] wat de oalde [[Saksen (vôlk)|Saksen]] beleden. Med et opdringen van et Kristendom (8e ewe) verdwenen de rilligy. De informasy wattet wy hebt oaver de Saksiske rilligy is barre. Mar de tyd hev toch enkele dinge oaver-eleverd wat ons wel yts vertellen kan van de rilligy. Wy müt et nemmen med dry wetsbuken döör [[Franken|Vranken]] eskreven, Angelsaksiske oaverleveringen en de Noordse mytology ([[Edda]]). Ok de oaverleveringen van plaatsenämen, volksvertelligys en et [[Nedersaksies|plat]] üüt et oalde Saksenland, mar ok de Oldengelse språke en vergelykingen med andere Indo-Öropese rilligys.

Der bint 3 dinge typisk an de Saksiske rilligy: 
* Vereren van de natüür, van de vrüchtbaarheyd en de natüürkrachten.
* Et noodlot, wat de Saksen andüden med ''Wurd'', en de Angelsaksen med ''Metod''.
* (Natüürlike) rechtvårdigheyd en örde, wat op måtschappelik vlak onderhölden wörden by et Ding.

==Natüür anbidden==
De oldsaksiske rilligy gyt terügge op de vrogste vörme van rilligy: vereren van de natüür, van de vruchtbaarheyd en de natüürkrachten. 

De oalde Saksen haren een animistisk gelööv; alles hevt een syle, van een styn, een plant, een peerd töt een rünenteken. De hele natüür levt en et styt in kontakt met et hogeren. sy gelöven dat de (vöörolder-)geysten en de goden in de vöörwarpen woanden.

Et is een rilligy wat krap met de eygen ümgewing en polityk verbünden is. Komplete wolden, revyren en swarvkeyen wörden der vereerd.

De oalde Saksen haren eygelik gyn völgodendom, sy vereren de hoogste macht (et lot; gank van de dinge) onder verskillende namen, wårvan de dichters later goden emaakt hebt. In et Angelsaksiske dichterye [[Beowulf]] wörd de hoogste macht ''Metod'' enüümd. Metod is de ewige måte van de dinge, gewaar te wörden in den sterrenhemel, in et onder- en boaven kommen van de sünne, in de ovwesselingen van de jårgetyden, in et menselik leven en de vörms van de hele natüür. 

===De hoogste macht: et lot===
Een groot verskil tüssen de Saksiske- en Kristelike rilligy is dat de Saksiske goden, geysten en andere boavennatüürlike wesens nyt almachting waren, en ok nyt volmaakt. Machtiger as alle goden en alle wesens was vöör de Saksen et (nood)lot. In et [[Oldsaksisch|Oldsaksisk]] het et lot ''Wurd'' (wat te vertalen is as de 'dreye van de dinge', en et woord ligt körtby 'wörden', ''weerde' en 'Eerde')) en ''giskap'' (schepping), in et Oldengels ''Metod'' (wat körtby ''Metten'' ligt). Ok ons woord ''oorlog'' kümp van dit starke lotsbesev, wat onse vöörolder haren: uwen lot in de stryd.

Tegenoaver uwen ''Wurd'' passen allinnig mar onderwarping, een mense konnen niks veranderen an wat oaver hüm was beschikt. Saksen vrögen eer sjamanen dårümme ok nyt når et lot ümme der tegen in te gån, want et hoogste haalbare was ümme döör middel van wårseggerye, tövenarye of bepålde ritüelen proberen te begrypen wat ''Wurd'' vüür u bepåld had.

===natüürgeysten===
[[File:Älvalek.jpg|thumb|links|400px|[[August Malmström]] (1829–1901): Dansende [[elf (mythologie)|alven]] op een meer, 1866]]
Een Alv is yne van de vrüchtbare natüürgeysten ov natüürkrachten. Den waren der al vöör der ok mar goden ontstünden waren, in warken. Sy warkt med an et bouwen, et op stand holden, mar ok et ovbrekken, van de weerlden. De [[alven]] bint de vruchtbaarheyd in persoon. 

Y hadden lechtalven en donkeralven. Lechtalven sörgt vöör de gröy van planten, gaven lecht as de sünne. Donkeralven waren de alven den in de eerde woanen, donker waren en vöör nachtmerrys en sykte sörgen.

De alven künt de oaldere varsy weasen van de Wanen üüt de Noordse mytelogy. Alven komt ayt nog vake vöör in de [[Nedersaksische sagen en legendes|Nedersaksiske sagen]], op et hele oalde Saksenland, wat bedüüd dat et gelööv an alven/natüürgeysten wyd ewest is. 

Y hadden ok de [[dwargen]]. Dwargen waren kleane wesentys den in de bossen en onder den grond leven. Van eer wörd esegd dat sy machtig gude ysersmeden waren, dår wår de Germanen ok bekend ümme stünden by de Romeynen. Ok gebrüükt de dwargen tövernarye.

===Hünen===
Rösen wörden by de Saksen Hünen enüümd. De Saksen dy vrogger in et hüdige Drente woanen vertöllen dat de Hünen de [[Hunebed|Hünenberren]] estapelt hadden. De Germaanse mytology hevt völle vertelligys oaver rösen. Sy waren ayt met de rösen an vechten. De rösen probeerden telkensmål vöör ellende en ongeregeldheden op de weerld te sörgen. Alle ellende, ördeloosheyd en chaos in de weerld wörden op de rösen hen-ewessen, sy waren de persoonliking van chaos. Rösen komt ok nog vake in de volksverhalen in vöör. 

Ok wörden sy esyne as de uurkrachten. Vööreerst was der nog gyn heelal, tu was et alleane mar chaos.

==Goden==
Op Saksiske grondgebyd wörden de tradityonele Germaanse goden anbeden; Woden, Frija, Thinguz en Thunaer. De darde en vyrde månd op et Oldengelse kalendar kommet wy de name Hrethmonath en Eosturmonath, "månd van Hretha" en "månd van Ostara" tegen, dit waren wårskynlik ok godinnen dy anbeden wörden.

De [[Saksiese godn|Saksiske goden]] wörd op eenn apparte pagina beskreven, ümdat der een hele bülte goden bint.

==Saksiske bondstekens==
===Irminsûl===
[[File:Zerstörung der Irminsaule durch Karl den Großen by Heinrich Leutemann.jpg|thumb|250px|De verstoring van de Irminsul döör Karel de Groten, Heinrich Leutemann (1824-1904)]]
De Irminsûl was een heel belangryk ding vöör de Saksen. De [[Irminsul|Irminsulen]] waren hoge pöälen, sulen of manks ok wel es ov-ebeeld as een dikke bome. 't Haren 'n grote symboliese weerde veur de Saksen. 
Der wörd vergelyking edån med de weerldbome [[Yggdrasil]] üüt de [[Noordse mythologie|Noordse mytology]]. Den hevt syn wörtels üütstekken in de onderweerld en de takken höld et dak van de weerld op de plaatse. De name ''Irminsûl'', wat [[Oldsaksisch|Oldsaksisk]] is, müt vertaald wörden as ´alsuul´ net-as et latynse ''universalis columna '', ümdat he 'as et wåre alles onderstönen', mar der is ok een verband elegt met de Saksiske god [[Irmin|Hirmin]].

Ende 8e ewe wörden der een Irminsûl ümmehakt döör Karel de Groten, dår wörden de Saksen zo hellig van dat sy as wrake de eerste karke van [[Deventer|Deaventer]] in de brand in stokken.

So stünden de Irminsulen ok vöör de weerldbome, by de Noordse stämmen an-edüüd as [[Jegdrasiel]], de verbindingslynde tüssen de hogere- en legere sveren en de eerde, tüssen et ontsichtbaren en et sichtbaren. Disse bome höld alles by mekare.

===Saxnôt/Seaxneat===
[[saxnot|Saxnôt]] was ok een saksiske god. Hy wörden in et noordwest-Öropese land en ok op et döör de Saksen verööverde deel van Engeland anbeden. Op et Engelse Essex wörden Saxnôt (Oldengels: Seaxneat) esyne as de vöörvaar van de Oost-Saksen. In de [[Oldsaksiese deupgelofte|Ütrechtse dööpbelovte]] wörd esprökken van ''[[Donar|Thunear]] endi Woden endi Saxnôt''.  Hy was seer seakers de stamgod van de Saksen en was eaven belangryk as -so as vöör alle Germanen- de goden Wodan en Donar. Lüde segt manks dat he gyn nye god is, mar een andere name is vöör de god [[Tyr|Thinguz]] ov de god [[Frey|Frey]]. Ok Hirmin wörd manks ezyne as lyk-an Saxnôt. Et sal nooyt helemåle düdelik wörden.

==Örde beholden==
De Noordse myten sit vol med et tema örde. Goden waren de helen tyd ganks med de örde te beholden ov et terügge winnen tegenoaver düüstere krachten, vöörnamelik rösen. Donar's kracht en syn hamer bint syn belangrykste wåpens in de stryd. Donar günk ayt verdan med gerechtigheyd en gezagbeholding. Dårümme wörden Dona verbünden med de wet en hadden de Germanen dårümme völle vertröwwen in hüm. Et Thing wörden dan ok ayt op donderdag eholden, de dag van Donar. 

===Et Thing===
Et [[Ding (rechtsgeleardheid)|Thing]] was de jårlikse rechtspråke van de Germanen. Hyr kwaenm vertegenwoordigers van elken stam by mekare, ümme nye regels en wetten ov te pråten, en ümme misstanden rechte te setten en, wår nödig, stravven üüt te delen. Hyr wörden, når et lekt, altyd Saksnoot en/ov Dings an-eröpen. By de Saksiske stam van de [[Tubaantn|Tübanten]] was Dings as ''Mars Thincsus'' bekend, onder de Noordse as Týr, Dings is dan ok vernüümd når et Thing (ov andersümme?). Altyd wörden et Thing eholden by heaylige bomen. Bomen waren de verbeelding van de as godachtig vereerde natöör. De missyonaris Lebuïnus sol een mål by et Thing in [[Maarkel]] ewest hebben, ümme döör de Saksen proberen te bekeren töt et kristelik gelööv.

==Völva==
Een Völva was een vrouwlike vöörkieker van de Germaanse en Keltiske samenleving. As vöörkyker was de völva een sjamaan, dy süngen in trans lyder, bezwerings sprekkken sy üüt en et lot vöörkekken sy. Een völva wörden as völkündig, ('kündig in völle') esyn, wat wol zeggen, dat sy völle benül hadde van [[seiðr|sjamanisme]], [[spá|hekserye]] en [[galdr|vöökieken]] had.

Eer döden de goden dynen, et lesen van de vöörtekens en et vöörkyken van ''Wurdgiscapu''. Eer göngen vöör tydens de godsdynstige ritüelen en ovvers. En hadden benül van de rünentekens. Een völva prööt med de hogere wesens; de Irminsul styt vöör den weg dy et een völva ovlegt döör de verskillende weerlden en höögten hen, op et geysteliken. 

Een völva had machtig völle ansyn, en wörden ezyne as de vertegenwoordigster van de godinne Vrya op Midgaard op eerde.

Üüt de ''Utrechtse Index'' kümp de volgende praktyken van de völvas: et gebrüük van töverlyder, et vöörkyken med hölpe van vögel, peerden, ründermest en nysen. Et gebrüken van dyrharssens vöör vöökyken. Et düden van vlammen as vöörtekens. De vöörkykerye üüt de månsverdüüsterings. Et oprupen van storm en gebrüken van hoorns en bekers. Vöökykerye med hölpe van de [[runetekens|rünentekens]]. Ok döden de Völva's et inwyden van de godenbeelden en de ritüelen.

De sages oaver de [[Witte wieven|Witte Wyven]] bint een oaverblyvsel van disse wyse vrouwlüde ('witte' kümp van et Twentse 'wetten' en/ov van et Düütse 'wissen').

==De doden==
===Begravenisse===
Artikel 7 van de [[Utrechtse index]] sprek van et verbranden van lyken. Dat kwamen ende van de 8e ewe ayt noch vöör by de Saksen. Üüt opgravings is eblekken dat in de lope van de 5e ewe Saksen oavergöngen når eer doden te begraven. Dit gebören vööral allenne med edelen en vörsten. Op Drente is de med de [[Prinses van Zweeloo|Prinsesse van Sweeloo]] ons so een edelen grav bekend.

===Ovverye===
Gewoon was et ümme vöörwarpen an eer goder te ovveren. Der bint dan ok völle van sükke ovvervöörwarpen op et venne terügge evünden. Dät ovveren van eer köstbarheden göngen op et lesten van onwys. Nå de karstening gönk et sölvs ekenomisk völle better med de Saksen, ümdät sy nyt meer eer kostbarheden van de karke ovveren möchten.

Met sommige gevallen wörden der ok dyr- en mensovvers ebracht. De ovveryen gebören altydn by healige- bronnen, revyren, böme en stynder. Hyr wörden dan belovten eswören en grote måltyden egetten.

Artikel 9 van de Utrechtse index verböd et duun van mensovvers. Dit was een Germaans gebrüük dät in de 8e ewe manks noch vöörkwamp. As der een vörst ov een edelen üüt de tyd kommen wörden syn slaven en andere dienaren hüm as gravkado med-egeven. So könden sy hüm in et hyrnåmåls verder dynen. Ok ovveren sy byböörbeeld krygsgevangenen nå een veldslag wat ewünnen was. Der bint vrogge graven med resten van Romeynse soldöäter evünden. In een bryv den paus Gregorius III op 732 an Bonifatius skrevven, veroordeelt he et verkoop van slaven vöör ovvergebören.

===Veuröölderverering===
Saksn deun ok an veuröölder verearn. Zi-j geleuvn dat 'n doodn as 'n (natuur)geest kwaam te zwarven. De doodn kunt op die meniere nog iets betekkenen veur dien verwaantn, deur oaver heur te waakn, zörgn veur d' oogstn en leevnskracht an de ni-je, jonke kinders. Op de grafheuvels wördn offers ebrach, de veuröölders herdacht en zeegn ofebeedn.

Woarschienlik geleuvn de Saksen ok dat ter 9 weerldn bestundn, net-as de an heur verwaante Noordse stammen. 'n Doodn reisden as geest de weerldn of. Ienene den de tied uut kwaam deur 't zwoard kwaam op [[Walhalla|Walhalle]] terechte. Valhalle was d' 'Hal van de gevallenen', 't huus van Woden. Doar zi-j n' heeln dag as heldn bier zeupen, de lekkerstn vleis vrattn en met mekare vöchtn. Met Midwinter geleuvn de Germaanen dat al de 9 weerlden kört bi-j mekare kwaam. De doden-deur-'t-zwoard deun dan met de [[Wilde Jacht]] met, doar ze de duusternisse zollen verjaagn, en kwaam dan ok langes bi-j dien verwaanten. Hier kump de sage van [[Derk met den beer]], uut Gelderlaand, ok vot.

==Religyöse symbolen==
[[file:Twentse-Geveltekens-2.jpg|thumb|left|650x400px|Gevelteken met '''donderbessem''', '''Sünnewyl''' en '''månestanden''' met kelke en krüüs.]]
De kelender en de veesten van de Saksen waren an de natüürlike [[zunnewende|sünnewenden]] ov-estelt, de dreie van 't leven. 

Een antal Saksiske symbolen, dy ayt nog te vinden bint op Oost-Sallandse, Twentse en Achterhuukse [[Gewelteekn|geveltekens]], bint et [[zunnerad|sünnewyl]], de [[maone|månestanden]], de peerdenkoppen en de [[doonderbessem|donderbessems]]. Et ontwarp van et sünnewyl is een skematisk beeld de sünnewenden. Et is een belangryk Germaans symbool en een hele olden. Et sünnewyl is al op wat swarvkeyen gekrast, in de Skandinaviske landen. Die dinge bint al paar düüsend jår old.

Andere typisk Saksiske tekens bint de Irminsûl en et peerd (kyk: [[Saksenros]]). Et peerd kommet wy oaveral in tegen op Saksisk grondgebyd, so as de vlagge van et Engelsen graavskap Kent en et logo van FC Twente. Ok vindet wy gekrüüsten peerdenkoppen op de gevel van oalde Twentse buurderyen. Et peerd sol ovkümstig weasen van de Saksisken held [[Widukind]] en ans van et peerd van Wodan, [[Sleipnir]].

De rutevörme op Twentsen en Achterhuuksen gevels bint ovkümstig van de rünenteken (Germaans alfabet) vöör de klank ''ng'' en hytten Inguz. Inguz was ok een god den stünd vöör et guud gån, landbouw, vrüchtbaarheyd en arvlikheyd/arvenisse. De Saksen beröpen sich der op dat sy ovstammen van dissen god.

Ok heb y et sandloper motyv, nuu nog terügge te vinden op stypels van oalde buurderyen. Disse sol ok terügge gån op een rünenteken.

==Veesten==
De Saksen harren een antal jårliks terügge kommende veesten. Disse veesten waren an de natüürlike [[zunnewende|sünnewenden]] ov-estelt.  

Grote ritüele vüren tydens eer veesten maakten vake een belangryk gedeelte üüt. Dår sprüngen sy döör en dansten sy ümhen. De asse ströyden sy vervolgens oaver et land hen üüt vöör vrüchtbaarheyd. Völle van disse vüren hebt de karstening oaverleevt, denk byvöörbeeld an de påsvüren en brandwylen. Ok andere gebrüken so as de Midwinterhoorn en de [[Meiboom|Meeybome]] hebt de karstening oaverleevt. 

De Saksen brachten eer godheyd, in de gedöänte van een beeld, vyr mål in et jår ovvers, kört by de in-ewyde plaatsen, in een heylig wold ov een soort tempel. Nå et ovver wörden et beeld (ov meerdere beelden) döör de gouw, ov oaver et land, de rondte in edragen, ümme et heyl dat by et ovver ov-ebeden was, oaveral hen te brengen. De warken van de priesters en tövenaars tydens eer gebrüken waren en belangryk ding.

De Saksikee kalender begünnen op 25 desember en in de månd desember en janüåry (=jüül) wörden een 12 dagen durend festival gevierd, et Jeelveest. in disse månden vünden ok de 'Modra niht' ov "nacht van de muders" plaatse. Dat is een rilligyös eavenement wåroaver barre weynig bekend is. 

De volgende dåtüms bint nyt helemåle krek op den dag ov, et gebören altyd wonneer as de sünne ov de måne op een bepålde stand stünd.

* '''Jeel'''
21 Desember: et [[Joelfeest|Jeelfeest]] ov Midwinter duurden twaalv dagen, wårvan de körtsen dag van et jår de belangryksten is. Vake wörden der vüren an-estokken en een bülte kabaal emaakt, dårmed wörden de düüstere krachten op ovstand ehöölden. Et was en ritüeel vüür ümme de sünne weer wakker te sküdden, de koldte van 't winter vort te jagen en de vrüchtbaarheyd van lente terügge te krygen. In dissen nacht kümp [[Derk met den beer]] langes met de Wilde Jacht, bestånde üüt een leager van de sylen van estörven lüde. De doden kwamen dan ok langes eer noch levende verwanten, ümme eer te segenen vöör et kommende jår. Dit veest wörden döör de Roomsen ümmevörmd töt et Karstveest. 

Van dit veest hevt et [[Mirreweenterhoorn|Midwinterhoorn blåsen]], kabaal maken (vüürwark, carbid skyten) en midwintervüren de karstening oaverleevt

* '''Ostara'''
[[Ofbeelding:Paasvuur.jpg|thumb|280px|een båke by [[Onstwedde]] op [[Poaske|Tweede Påsdag]] 2004]]
20 Meert: Ostara (nu: Påsen) vyrden de Saksen te ere van et opny ontwaken van et leven. Sy eert de natüür, dy nå et winter, hör vrüchtbaarheyd terügge kregt. Hyr kümp et påsey ok vort. Lüde gåt der vanüüt dat tydens dit veest vööral [[Ostara]] an-eröpen wörden. Ostara wörden manks lyk-an eset med de noordse godinne [[Frieja|Vrya]]. Ostara is de godinne van et lecht, de warmte en vrüchtbaarheyd. Ostara is vernüümd når et oosten, dår wår de sünne daags opkümp. 

De optochten hebt döör de ewen hen een rondgank ewest, een optocht wårby wy dan denkt an et trekken ümme de stypel hen met [[vlöggeln]]. Ok bint oalde germaanse rydansen bekend wårby lyder esüngen wörden. Dit is ekarstend en ayt noch op [[Ootmarsum|Oatmöske]], in gekarstende varsy, jårliks edån.

'Et veest wörden in-ewesselt döör, et tuun al langer bestånde, Påsen. Van dit veest hebt de [[boake|påsvüren]], et [[vlöggeln]] en et eyer etten de karstening oaverleevt.

* '''Walpurgusnacht''' was d' oavend die oavergungen van 30 april noar 1 meei. 't Is 'n veurjoarsfeest. 't Hef zien vergeliekings met 't Keltiese [[Beltane]]. Iej zol 't kunnen zien as 'n verleangde van 't Ostarafeest. 't Hef n beiden te maken met vruchtbaarheid en 't verdrieven van 't duuster en de kwoade geiste. Tiedens dissen nacht wörden Ostara/Freya en Frey an-eröppen. Vrogger vierden de Germanen de [[Walpurgisnacht]] met 'n groot feest en 'n lösse seksuele vri-jigheid. Jonke maachies göngen dissen nacht met de jonken keerls hen brommers kieken.

Van dit feest hef de Meeibeume de karstening 't oaverleeft.

* '''Litha'''
24 Juni: [[Midzommerfeest|Midzommernacht]], of 't Litha, is 't feest van 'n langsten dag en 'n körtsten nacht van 't joar. Vanof disse tied wörd de dage weer körter en kömp de winter körtbi-j. 't Volk geleuven dat tiedens midzommernacht de plaanten geneeskrachtige en magiese krachten haren. Zi-j waren dorumme flink in de weer umme te plukken. Grote vuren wörden der an-estökken umme de duustere krachte op 'n ofstaandtie te holden. Want de duustere krachte krègen noe zuuties an meer ruumte, umdat de dage noe körter wörden en de nachte langer.

* '''Harfst'''
23 September: Harfst was de blieden tied dat ter oogst wörden. D' oogst woarmet zi-j n winter können oaverlèven. 't Is 't zoad wat ezeid is tiedens de lente, egruit deur n zommer hen, volgruit in n harfst en in d' aarde wukke tiedens winter doods is. 't Engels ''Harvest'' betekkend oogsten, èemas 't Oldsaksiesen ''Harbista''. Doar is oonzen woord harfst vandan ekommen. 




{{Dialekt|sdz|[[Hardenbarg|Haddenbarreg]]}}
[[Kategorie:Saksen (volk)]]
[[Kategorie:Geleuf]]
[[Kategorie:Germaanse mythologie]]
[[Kategorie:Germaanse oaldheid]]
