[[Ofbeelding:Koarel.jpg|thumb|right|300px|Koarel van n Notoaris]]

'''Karel Dietrich Schönfeld Wichers''', better bekeand met zinnen [[Tweantse Skeeldnaamns|skeeldnaamn]] '''Koarel/Karel van n Notoaris''' was nen bekeandn kearl in [[Riesn]] en doar boetn. Hee leawdn ofgezeunderd in n hukn boetn Riesn in t bos, kort bie t Tweede Heed. Hierduur is dr mear weainig oawer um bekeand.

==Leawn==
Terwiel at hee advokoat was (Meaister in de Rechn) keus hee vuur n vrie leawn, en treuk hee met zinne ''Kueklkoare'' (Standaard Skriefwieze: ''Keukelkoare'') regelmoatig duur [[Europa]] en verdeenn hee zin geeld duur seizoenswoark te doon, zo as bievuurbeeld druuwe plukn bie de wienboern in [[Fraankriek]]. Disse reaizn beskreef hee in zinnen beundel ''Raejsbreewe oet de Kueklkoare''. Hee har dus feailik een van de eerste Campers van [[Nederlaand|Neerlaand]]. De Keukelkoare is kortns nog op ekocht duur n stel Riesnders dee at t deenk oplapn weelt.

==Könnigheaid==
Mear de meeste könnigheaid kreeg hee duur zinne wöardebook van t [[Riesns]] van vuur 1959, woerin hee zinne eegne skriefwieze bedachn, den at slim foneties was, mear toch vuur t gewone volk beheurlik makkelik te leazn. Saamnetrökn wöarde, en wöarde dee at noa eköjerd wördn vanoet t [[Nederlaands|Hollaands]] leut hee vort. Hiermet was hee n eerstn den at zik bezig heul met t behoold van t (Riesns) Tweants. t Wöardebeukn was neet helemoal volledig, mear t har dan ook ''n kort könnig wordn met t Riesns''.<br>
Umdet hee n onmeundig sekuur man was, skreef hee noa völle opmoarkingn en hulpe van aandere Riesnders in [[1970]] nog n bievoogsel wat hee oetgavn in ''de Driemaandelijkse bladen'' van t [[Neersassies Instituut]] van de Rieksuniversiteit in [[Grönningn]], woerin at nog mear wöarde en oetdrukkingn steundn. t Beukn was al joarn oetverkoch, mear ter geleagnheaid van t 45-jöarig bestoan van Stichting Oudheidkamer Riessen in [[1996]], wördn dr nog verskeaidene van edrukt. Hierin wör t bievoogsel neet op enömn.

Later köm hee met t oetgebreaide ''Woordenboek Nederlands Twents'' ([[1979]]) woerin zin nieje bievoogsel van 1970 wal verwoarkt was. Dit wördebook is al joarnlaank oetverkocht. 

Wat Riesnders probeert al joarnlaank n standbeeld vuur um in Riesn te kriegn, mear doar wil de gemeante neet an. As kleain protest steet doarumme zinne foto in de nieje oetgave van t wöardebeukn.

==Bibliografie==
*''Raejsbreewe oet de Kueklkoare''
*''Woordenboek Rijssens dialect'' ([[1959]])
*''Woordenboek Nederlands Twents'' ([[1979]])


[[Kattegerie: Tweants artikel]]
[[Kattegerie: Tweansen skriever]]
