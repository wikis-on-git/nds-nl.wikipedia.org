{{wiu}}

'''Nedersaksische schrieveri'je''' is in briede zin alles wat in 't [[Nedersaksisch]] eschreven wördt, en in engere zin - waor dit artikel oaver giet - literetuur in 't Nedersaksisch. Noar dizze literetuur verwiezen as ''schrieveri'je'' hef een tredisie. 't Oaverzichtswark ''Drèentse schrieverij'' schrif hieroaver mit betrekking töt Drenthe:

:' ''In 't Hollaands hebt we de woorden ''literatuur'' en ''letterkunde''. In Drenthe praot we lever over ''schrieverij''. Wat zul daor achter zitten? Bescheidenheid, maor ok 'n beetie benauwdigheid. As 'n aander 't niet zo veul vindt wat e daon hef, kan de schriever altied nog zeggen: Ach, 't was ok zomaor een vertellegie. Maor daor kan 't niet allent van kommen. Woorden wordt miesttieds niet echt kozen. Ze bint er iniens en wordt dan bruukt umdat 't past bij de umstandigheden.' ''<ref>Stieneke Boerma en Rouke Broersma (1993). ''Drèentse schrieverij''. Zuudwolde: Stichting Het Drentse Boek.</ref>

Aj 't Nedersaksisch in 't perspectief zet van de directe veurlopers van dizze taal, 't [[Oldsaksisch]] (of Oldnederduuts) en [[Middelnederduuts]], hej een ieuwenlange eschreven tredisie. Mar d'r hef niet zunder underbreking literaire bedrievigheid ewest: d'r bint dudelijk ofzunderlijke periodes an te wiezen.

==Oldsaksisch==
't Oldsaksisch is de oldste op-eschreven vörm van 't Nedersaksisch, vast-elegd tussen de [[9e eeuw|neengde]] en [[12e eeuw|twaalfde ieuw]], toe as 't oavergunk in 't Middelnederduuts. 't Wördden deur de [[Saksen (volk)|Saksen]] en [[Angeln]] espreuken in wat now Zuudwest-Denemarken, Noordwest-Duutslaand en Noordoost-Nederlaand bint. De [[Noordzee]]kust bi'jlanges praotten ze Oldfries, ok in wat now de [[Grunnen (provìnzie)|pervincie Grunning]] is.

't Oldsaksisch was stark verwant an 't [[Oldfries]], [[Oldengels]], [[Oldwestnederfrankisch]] (beter bekend as [[Oldnederlaans]], veural espreuken in wat now [[Vlaanderen|Vlaandern]] en 't zuden van [[Nederlaand]] bint), [[Oldoostnederfrankisch]] en [[Oldhoogduuts]]. De dialecten van de [[Germaonen]] die hen [[Groot-Brittannie|Britannia]] oaversteuken, bint heur al vanof de [[5e eeuw|viefde ieuw]] ofzunderlijk gaon ontwikkeln en wördt daorumme seins niet bi'j 't Oldsaksisch edaon.

===Schrieveri'je: de ''Heliand'' en de ''Genesis''===
D'r bint niet veule Oldsaksische teksten bewaord ebleven: veural bint d'r nog deupgeloften die de Saksen mossen ofleggen van [[Karel de Grote]]. Wat of d'r eschreven wördden, was miestal ok nog van de haand van niet-Saksen zoas de [[Fraanken]], die 't Saksisch waorschienlijk mar beparkt machtig waren. De ienige literaire tekst die haoste volledig bewaord is ebleven, is de ''[[Heliand]]'' ('Heilaand'), een episch gedicht uut um-en-bi'j [[825]], waorvan ze mient det de Fraankische keizer [[Lodewiek de Vrome]] 't hef laoten schrieven um de toen kortsleden mit geweld bekeerde Saksen 't [[christendom|christelijke geleuf]] bi'j te brengen. 't Gedicht giet oaver 't leben van [[Jezus Christus]], en is veerdig eschreven in de stiel van de allitererende Germaonse heldensagen. Um an te sluten bi'j de belevingswereld van de Saksen is Christus minder as een godsdienstlerer en meer as de heerser oaver zien keuninkriek op eerde of-eschilderd. Lichtkaans van dezölfde schriever is 't in fragmenten bewaord ebleven gedicht ''Genesis''.

<div style="float:right; padding:20pt; background-color:#EEEEEE; margin:5pt 0pt 5pt 0pt">
Fragment uut de Heliand, daorin op epische wieze de begunvarzen van 't twiede heufdstok van 't Lucasevangelie naoverteld wördt:<br />
----
{|style="float:left; padding:20pt; background-color:#EEEEEE; margin:5pt 0pt 5pt 0pt"
|-
| ''Thô ward fon Rûmuburg rîkes mannes'' ||Doe richtten de rieksheer vanuut Romebörg,
|-
| ''bar alla thesa irminthiod Octaviânas'' ||Octavianus, an alle volken
|-
| ''ban endi bodskepi obar thea is brêdon giwald'' ||een ban en bosschop, bried verspreid
|-
| ''cuman fon them kêsure cuningo gihuilicun,'' ||deur de keizer verkondigd an de keunings in zien riek:
|- 
| ''hêmsitteandiun sô wîdo sô is heritogon'' ||inheemse vörsten, hertogen die oaveral
|-
| ''obar al that landskepi liudio giweldun.'' ||in wiede wiendstreken 't bewind voerden.
|-
| ''Hiet man that alla thea elilendiun man iro ôdil sôhtin,'' ||Wel as aanderwoors verbleef, mus zien arfgoed zuken,
|-
| ''helidos iro handmahal angegen iro hêrron bodon,'' ||in zien gebied verschienen veur de boden van zien heer.
|-
| ''quâmi te them cnôsla gihue, thanan he cunneas was,'' ||Iederene gunk naor de streek waor zien volk weg kwaamp,
|-
| ''giboran fon them burgiun. That gibod ward gilêstid'' ||naor de börg daoras-e geboren was. Naor 't gebod luusterden ze
|-
| ''obar thesa wîdon werold.'' ||in de wiede wereld.
|}
</div>

==Middelnederduuts==
===Blui van de taal===
Mit de opkommende handel, veural deur steden die heur bi'jiensleuten in de [[Hanze]], gruuiden 't Oldsaksisch uut töt een schrief- en handelstaal. Uut dizze ontwikkeling, die zo'n honderdvieftig jaor eduurd hef, kwaamp 't Middelnederduuts naor veuren. Dizze taal wördden zo tussen de twaalfde en [[16e eeuw|zestiende ieuw]] espreuken. De ''Saksenspiegel'', een invloedrieke verzameling van Saksisch recht uut um-en-bi'j [[1225]], gef de toestaand van de taal an nao dit perces. 't Middelnederduuts verbreidden hum ok mit de verhuzings van Saksen naor de Slavische gebieden ten oosten van de [[Elbe]], wat now noordoost-Duutslaand is. De [[Oostfraislaand|Oost-]] en [[Noordfraislaand|Noordfriezen]] en de Friestalige [[Ommelanden]] neumen 't Middelnederduuts oaver.

De bluiperiode van 't Middelnederduuts lag zo tussen 1370 en 1530. 't wördden de veurnaamste schrieftaal in 't noorden van [[Centraol-Europa]]. 't Was ok een ''lingua franca'' veur 't noorden van Europa, die de woordenschat van 't [[Deens]], [[Noors]] en [[Zweeds]] slim beïnvloed hef.<ref name="haugen">Einar Haugen (1984). ''Die skandinavischen Sprachen''. Hambörg. ISBN 3-87118-551-5</ref> <!-- § 5.2 = p. 76-77 -->

===De Nederduutse literetuur in de slaopstaand===
Tussen de Oldsaksische tied en de blui van de Middelnederduutse literetuur ligt een paar ieuwen daorin noordelijke schrievers veur de belletrie liever 't [[Middelhoogduuts]] gebruukten en heur schrieveri'je een slap oftreksel was van de zudelijke schrieveri'je van [[Walther von der Vogelweide]] en aandern. [[Claus Schuppenhauer]], die 't Institut für niederdeutsche Sprache in [[Bremen]] an-evoerd hef, schrif:

:'' 'Dat harr so grootorig anfungen mit de nedderdüütsche Literatuur [de Heliand] un güng doch gau to Enn'. Vun sowat 1100 an is meist goor nich mehr nedderdüütsch schreven worrn. De sassische Adel wörr woll jümmer starker, de Karolinger harrn weniger to mellen; de Noorden reet mehr un mehr de Politik an sick un wenn sick na un na de högere Kultuur uut'n Süden an - man dat Nedderdüütsche füll door denn bi achterdaal. [...] 200 Johr meist hebbt de Nedderdüütschen den Kopp nich hoochbören mucht, so ünnerscheedlich is de Kultuur verdeelt west in't düütsche Land - keen Dichtung un keen schreven Schrift, de nedderdüütsch weer.' ''<ref>[http://www.ins-bremen.de/SchuppFrame.htm Eine Literaturgeschichte des Niederdeutschen. Von Claus Schuppenhauer]</ref>

===Belangrieke literaire warken===
Oorspronkelijk kwaamp de Nederduutse literetuurtaal töt ontwikkeling in 't [[Oostfaolen|Oostfaolse]] [[Broenswiek (stad)|Broenswiek]], daoras-e aordig wat an [[Hoogduuts]]e invloeden blootstund. Later verschoefden 't zwaortepunt hen de noordelijke Hanzesteden, boômal [[Lübeck]], daor een standerdiserende invloed van uutgunk.

't Middelnederduuts was jao een handelstaal. Daorumme ligt veule van de oavereleverde warken in de economische en poletieke sfeer, zoas oorkondes. Volngs Claus Schuppenhauer hef bi'j de Middelnederduuts praotende lu de rede en niet de kunst de overhaand:

:'' 'Richtige Dichtung, heff ick seggt, sowat, wo een sick wat uutsimmeleert un dat daalschrifft as'n Bild vun de Welt, vun sien egen Welt - so'n Oorts Schrieven finn't wi in mittelnedderdüütsche Tiet meist goor nich. Hier hett allens fasten Bodden ünner de Fööt. Nadenkern wull he woll ween, de Hansebörger, man bloots nich överspöönsch. De Welt, mag he dacht hebben, is so al gediegen noog; överdorige Grappen sünd wiß un worraftig nich nödig.' ''<ref>[http://www.ins-bremen.de/SchuppFrame.htm Eine Literaturgeschichte des Niederdeutschen. Von Claus Schuppenhauer]</ref>

Toch bint d'r slim belangrieke en mangs hiel invloedrieke literaire warken in 't Middelnederduuts eschreven, al is de thematiek vake oaver-eneumen van aanderwoors (zoas bi'j ''Reinke de Vos'', kiekt hierunder). Under de warken van dizze tied valt, in volgörde van verschienen:

* 't ''[[Paosspul van Redentin]]'', een mysteriespul (karkelijk teniel veur 't volk) det in [[1464]] eschreven is in Redentin bi'j [[Wismer]] an de [[Oostzee]]kust, of meugelijk in Lübeck. D'r is mar ien haandschrift van, det ze in [[Karlsruhe]] bewaort. 't Spul hef de [[Latien]]se tiel ''comoedia de Christi passione et resurrectione'' en heurt bi'j een paospreek daorin ze de op-estaone Heer op vief menieren mit de zunne vergeliekt. Lichtkaans maakten dizze preek diel uut van de opvoering. 't Tenielstok zölf giet oaver de gebeurtenissen tussen [[Goede Vri'jdag]] en [[Paoske]]n, de Ofdaling naor de helle en Christus zien oaverwinning op de Duvel en de dood.

* De ''[[Nederduutse Biebel]]'', in [[1494]] in Lübeck edrokt deur Steffen Arndes. Dizze vrogge biebeldrok - ien van de drei biebeluutgaoves in 't Middelnederduuts - stiet bekend um zien schiere plaoten.

[[Ofbeelding:Reineke.1498.jpg|thumb|220px|Plaotien uut de deur Hans van Ghetelen edrokte uutgaove van ''Reinke de Vos'' (Lübeck, 1498)]]
* ''[[Reinke de Vos]]'', een episch dierdicht, in [[1498]] in Lübeck edrokt deur Hans van Ghetelen. In dit verhaal mut de loerangel Reinke de Vos hum verantwoorden veur de keunink van de dieren, de leeuw Nobel. Deur slim te liegen wet hi'j hum van alle anklachten te zuvern.<br> ''Reinke de Vos'' stiet in een olde tredisie van Europese dierepiek, die löp van de Latiense ''Ecbasis captivi'' naor Nivardus zien ''Ysengrimus'' en ''Reinardus vulpes'', de [[Oldfraans]]e ''Roman de Renart'', 't Middelhoogduutse ''Reinhart Fuchs'' van Heinrich der Glîchezære (Hinnerk de Huichelaor) en 't [[Middelnederlaans]]e ''Van den vos Reynaerde''. Mederne Nedersaksische bewarkings van 't verhaal bint emeuken deur [[Jan Naarding]] (''Reiner Robaord'') en [[Klaas Kleine]] (''Reinder Robaord'').<ref>Van dizze beide bewarkings bint fragmenten op-eneumen in ''Scheupers van de taol: bloemlezing van de Drèentse Schrieverij 1837-2003'', samen-esteld en in-eleid deur Rouke Broersma (2003). Zuudwolde: Stichting Het Drentse Boek</ref> <br> ''Reinke de Vos'' had lieke veule success as ''Tiel Oelenspiegel'' (kiekt hierunder) en was eêm wied verbreid. [[Maarten Luther|Luther]] nuumden 't een "leêmtige parodie op 't hofwereltien" en veur [[Johann Wolfgang von Goethe|Goethe]] was 't een "onhillige wereldbiebel". In [[1544]] kwaamp in [[Frankfurt am Main|Frankfurt]] een Hoogduutse vertaling uut. In [[1752]] verschienden een prozavertaling deur Johann Christoph Gottsched, daoras Goethe zien wark ''Reineke Fuchs'' op baseerden.

* ''[[De düdesche Schlömer]]'', een giestelijke tenielbewarking van 't Elckerlijc-verhaal, eschreven deur de [[Sleeswiek-Holstain|Holstiense]] pastoor en tenielschriever Johannes Stricker (um-en-bi'j 1540-1599). De undertitel van 't stok is ''Ein Geistlick Spil, darinne affgemalet, gewarnet und tho warer Bothe vormanet werden''. De 'Schlömer' is een liederlijk levende kerel die uut de tied kump en mit zien zunden econfronteerd wördt. Hi'j hef machtige spiet, en deur zien berouw hoeft-e in 't leste toch niet naor de helle.

* ''[[Tiel Oelenspiegel]]'', een anoniem wark, lichtkaans van de Broenswieker schriever Hermen Bote (um-en-bi'j 1450 - um-en'bi'j 1520), daorvan de oldste bewaorde kopie uut 1510/1511 stamt. 't Verhaal giet oaver de kurendriever Tiel Oelenspiegel die deur 't Heilige Roomse Riek reist en mèensen de gek anstikt. 't Wark is in [[Vrogmedernhoogduuts]] eschreven, mar woordgrappen die niet warkt in 't Hoogduuts geeft an det 't boek oorspronkelijk in 't Nederduuts is eschreven, en in Hoogduuts ummezet wördden um meer leesders te berieken.

===Deelgaank van 't Middelnederduuts===
Op 't ende van de Middelnederduutse periode verleur 't Nederduuts zien anzien, kwaamp as schrieftaal op 't twiede plan, en raakten as drager van literetuur in onbruuk. Dit had benaam sociaole en economische oorzaken:

* De Hanze, die veural de taal dreug, wördden zwakker en deu 't er op 't lange leste toe ([[15e eeuw|vieftiende]] en zestiende ieuw).
* [[Engelaand]], [[Nederlaand]], Denemarken en [[Zweden]] wördden geduchte concurrenten van de Hanze en verzetten heur teeng 't gebruuk van 't Middelnederduuts as internationaole handelstaal.
* Noordduutslaand raakten under de culturele invloed van Zuudduutslaand, en de lu wördden aal drokker op 't gebruuk van 't prestigieuze Hoogduuts.
* De feodaole vörsten wördden starker en zi'j steunden 't Hoogduuts.

In de zestiende en vrogge [[17e eeuw|zeumtiende]] ieuw, de tied van de refermaosie, wördden in 't Middelnederduuts veural nog godsdienstige warken epubliceerd: biebels, catechismussen, preken, karkörders, gebeden, striedschriften en zo wieder.

==Nedersaksische schrieveri'je töt de twintigste ieuw==
Uut 't Middelnederduuts is 't mederne Nederduuts of [[Ni'jnederduuts]] ontstaon. Dizze taal verdielt ze nog wieder in:

* 't [[Oost-Nederduuts]], de Nederduutse dialecten van Noordoost-Duutslaand;
* 't Nedersaksisch (of [[West-Nederduuts]]), det ze in Duutslaand in de regel '[[Platduuts]]' en in Nederlaand 'Nedersaksisch' nuumt. 't Oost-Nederduuts wördt mangs ok as diel van 't 'Nedersaksisch' eziene.

''In 't wiedere artikel gebruukt wi'j de term 'Nedersaksisch' in briede, inclusieve zin.''

===Töt halverwegens de neengtiende ieuw===
In de vrogmoderne tied, töt in de [[19e eeuw|neengtiende ieuw]], wördden d'r in Nederlaand en Duutslaand barre weinig in 't Nedersaksisch eschreven. Wal is 't gewone volk dizze taal altied blieven praoten. Ambtenaors uut de kontreien daoras ze Nedersaksisch praot kunden 't mangs niet helpen det heur moedertaal deur de laandstaal die ze in geschrifte deuden 'henschemerden'.<ref>Stieneke Boerma en Rouke Broersma (1993). ''Drèentse schrieverij''. Zuudwolde: Stichting Het Drentse Boek.</ref> <!-- p. 31 -->

In dit lange veurgebörchte veur de Nedersaksische taal wördden d'r an literetuur veural nog riemeri'je zoas brulftsgedichten eschreven. Een tredisie van boerenspullen, die rond 1550 op-ekomen was, mit de ''Burenbedregerie'', ''Clawes Buer'' en ''Wo men böse frouwens fraem maken kan'', bestond nog töt nao 1750. Veur zuksoort vermaak, in teengstelling töt de hogere literatuur, wördden 't Nedersaksisch nog gebruukt. 't Nedersaksisch was een stielmiddel ewörden.<ref>[http://www.ins-bremen.de/SchuppFrame.htm Eine Literaturgeschichte des Niederdeutschen. Von Claus Schuppenhauer]</ref> Dizze opvatting is hiel diep gaon zitten en is töt vandage te vienden in veule Nedersaksische schrieveri'je en aander gebruuk van de taal. 't Wördt beholden veur 't folkloristische en vake umliest mit de laandstaal. Mar 't directe, de spreektalige aord van 't Nedersaksisch, wördden ok toe-epast töt veurdiel van Nedersaksische schrieveri'je (kiekt beveurbeeld hierunder bi'j Klaus Groth).

[[Ofbeelding:JohannHeinrichVossS140.jpg|thumb|150px|Johann Heinrich Voß, achttiende-ieuwse schriever in en anfieteraor van 't Nedersaksisch]]
In [[1652]] keerden hum [[Johann Lauremberg]] (1590-1658) uut [[Rostock]] mit zien ''Veer Scherzgedichte, In Nedderdüdisch gereimt'' teeng de oftakeling van 't Nederduuts. Mar lichtkaans mak 't 'ongebrukelijke gebruuk' van 't Nedersaksisch veur dizze satirische gedichten zölf diel uut van de satire. Lauremberg schreef wieder Hoogduuts.<ref>[http://www.ins-bremen.de/SchuppFrame.htm Eine Literaturgeschichte des Niederdeutschen. Von Claus Schuppenhauer]</ref>

[[Bernhard Raupach]] (1682-1745) leut hum in 1704 oaver 't zölfde underwarp uut in zien in Rostock uutegeben wark (in 't Latien!) ''De linguae Saxoniae inferioris neglectu atque contemtu injusto'' ('Oaver 't onrechtveerdige verslontern laten en verachten van de Nedersaksische taal').

[[Johann Heinrich Voß]] (1751-1826), een dichter en vertaler uut 't hudige [[Mekelnbörg-Veurpommern]], publiceerden in zien ''Musenalmanach'' (1776-77) twiej ''Veerlander Idyllen'' in 't Nedersaksisch: ''Up den Weg na Wansbäk (De Geldhapers)'' en ''De Winterawend''. Mar hi'j slaagden d'r niet in een 'dialectoaverstiegende' Nedersakisische literetuurtaal an te fietern.

De schilder [[Philipp Otto Runge]] (1777-1810) leverden an de [[breurs Grimm]] in 't [[Veurpommers]] 't bekende sprokien ''Von den Fischer un siine Fru'', oaver de visser die in een pispot woont en een vis vangt die as dank veur zien vri'jlating een wens van de visser zien vrouwe in vervulling gaon lat: um in een echt huus te wonen. 't Olde mèense dringt steeds opni'j bi'j heur man an det-e nog meer wensen zol, tötdet de vis d'r genog van hef en teeng de visser zeg: ''"Ga man hen. Se sitt all weder in'n Pissputt."''

===Opleving===
Vanof de twiede helfte van de neengtiende ieuw maakten de Nedersaksische schrieveri'je een belangrieke opleving mit. Zowal in Nederlaand as in Duutslaand kwaamp d'r een ni'je belangstelling veur 't Nedersaksisch, die op literaire wieze (vertellegies, dichteri'je, romans) en aandere menieren (woordenliesten, opbewaoren van de grammatica) uutedrokt wördden. Bekende exponenten van de Nedersaksische schrieveri'je bint dan, op volgörde van geboortejaor, [[Fritz Reuter]] (1810-1874), [[John Brinckman]] (1814-1870), [[Klaus Groth]] (1819-1899) en [[Harm Tiesing]] (1853-1936).

====Fritz Reuter====
Fritz Reuter kwaamp uut [[Stavenhagen]] in 't hudige Mekelnbörg-Veurpommern. Hi'j gunk op de Universiteit van Jena en kwaamp in 1833 um poletieke redens in 't gevang; in 1840 wördden hi'j in vri'jheid esteld.

Reuter zien eerste uutgaove was de bundel ''Läuschen un Riemels'' (anekdotes en riemen, 1853), evolgd deur een twiede verzameling in 1858. De bundel wördden aordig positief ontvangen en op-evolgd deur ''Polterabendgedichte'' (1855) en ''De Reis nach Belligen'' (1855). Dit leste wark is een humoristisch gedicht oaver de aventuren van een köppel Mekelnbörger boeren die hen België wilt um achter de geheimen van een hoogontwikkelde beschaving te kommen, mar die nooit ankoomt.

Reuter wördden voltiedschriever; zien belangriekste warken bint wieder ''Kein Hüsung'' (dörpsepos, 1858), ''Hanne Nüte un de lütte Pudel'' (varzen, 1860) en een riege vertellegiesbundels (1860-1866: ''Olle Kamellen'', ''Ut mine Festungtid'', ''Ut mine Stromtid'', ''Dörchläuchting''). 't Bint slim leventige mementopnaomes uut Reuter zien eing umgeving en de Duutse geschiedenis, zoas de opstaand tegen Napoleon. Zien verzameld wark kwaamp in de jaoren achttienzestig uut en van zien beste wark, ''Ut mine Stromtid'', wördden in 1878 een Engelse vertaling uutegeven. Reuter zien schrieveri'je waren de mèensen, ok buten 't Nedersaksische taalgebied, besunder drok op. Zo populair hef nog niet weer iene ewest wel Nedersaksisch schrif. De hooglerer Duuts Wolfgang Stammler hef eschreven: '' ' 't Personage van inspecteur Bräsig (in de Stromtid) is in de eretempel van de wereldliteretur op-eneumen, daoras de staandbeelden van Don Quichote en Dr. Faust naost Reinke de Vos en Tiel Oelenspiegel staot.'''<ref>[http://www.nd-sh.de/pd_in_deu/CIII2.htm Arbeidsgrupp Nedderdüütsch för Sleswig-Holsteen]</ref>

====John Brinckman====
[[Ofbeelding:Kasper Ohm.jpg|200px|thumb|left|'Kasper Ohm up sin Ross' (Rostock), een beeld uut de negentiende-ieuwse Nedersaksische schrieveri'je]]
John Brinckman uut Rostock kwaamp - krek as Fritz Reuter, mar minder lange - in de gevangenis um poletieke redens. Hi'j perbeerden een ni'j leven te begunnen in de Verienigde Staoten, mar keerden uut wèenst of um gezondheidsredens terogge hen Mekelnbörg. Daor was-e underwiezer. Hi'j leerden Engels, Fraans en Latien en gaf privéles Spaans. Hi'j zetten hum ok in veur maotschoppelijke hervörming.

Vanof 1854 schreef Brinckman Nedersaksische gedichten en vertellegies. Meer en meer volk kwaamp mit zien wark in de kunde, mar pas nao zien dood kwaamp 't grote succes. Zien warken bint, under aandere, ''Kasper Ohm un ick'' (zien herinnerings as baandrekel in Rostock, 1855-1868), ''Vagel Grip'' (gedichten, 1859), ''Voß un Swinägel'' (vertellegies, 1854), ''Mottche Spinkus un de Pelz'' (humoristisch verhaal oaver Jeuden in Güstrow) en ''Von Anno Toback'' (zeevaardersroman). Zien verzamelde wark wördden in 1900 uutegeben.

De criticus Paul Fechter hef oaver John Brinckman eschreven: ' ''Zien beroemdste boek 'Kasper Ohm un ick' stiet naost - en diels zölfs baoven - [Fritz] Reuter zien 'Stromtid'. In de persoon van de olde kaptein Pött, de ienige waore Oostzeevaarder uut de Duutse fictie, zit meer kracht ... as in Onkel Brösig of zien schöpper.' ''<ref>Paul Fechter (1956). ''Geschichte der Deutschen Literatur''. Gütersloh: Bertelsmann Verlag.</ref>

====Klaus Groth====
[[Ofbeelding:Klaus Groth (Allers, Kunsthalle Kiel).jpg|right|thumb|150px|Klaus Groth schreef de klassieke Nedersaksische dichtbundel ''Quickborn'' (1852)]]
Klaus Groth, een schoelmeister uut [[Heid]] in [[Dithmarschen]], schreef de dichtbundel ''Quickborn. Volksleben in Plattdeutschen Gedichten ditmarscher Mundart'' (1852). Hi'j wördden d'r vortdaolijk bekend mit. In zien gedichten drokt Groth 't noordelijke plattelaandsleven uut. Zien leesders wördden heur bewust van de uutdrokkingskracht en esthetische kaante van 't Nedersaksisch.

In [[Kiel (Duutslaand)|Kiel]] warkten-e mit perfesser [[Karl Müllenhoff]] an 't opschrieven van de Platduutse grammatica en spelling. In 1856 kreeg-e een wetenschoppelijke graod an de Universiteit van Bonn, en in 1858 vestigden hi'j hum in Kiel as ''privatdozent'' in de Duutse literetuur en talen. Groth stelden det wat 't Nedersaksisch an abstraherend vermogen tekortschöt, vergoed wördt deur de zinnelijke trefzekerheid van de taal. Mar hi'j vund det zien collega-schriever Fritz Reuter 't Nedersaksisch teveule gebruukten um dommige, voele volksfeguren uut te beelden. Reuter schreef hum terogge det heur mienings lieke veule verschilden as heur dialecten.

Groth schreef ok vertellegies en jeugdherinnerings. Hi'j wördden in 't [[Standerdduuts]] vertaald en zien verzameld wark wördden bi'j zien leven uutegeven. De componisten [[Johannes Brahms]] en [[Arnold Schönberg]] hebt veule van zien liedties op meziek ezet.

====Harm Tiesing====
Harm Tiesing uut [[Börger]] warkten van jongsofan op de boerderi'je. Hi'j ontwikkelden hum deur zölfstudie. Hi'j had een bulte karkelijke en sociaole functies: jaken, gemienteraodslid, ambtenaor bi'j de börgerlijke staand en sikketaoris van 't waterschop en de Gezondheidscommissie. Oaver laandbouw- en volkskundige underwarpen schreef-e meer as duzend stokken in kraanten, tiedschriften en almenakken. Hi'j schreef ok [[Drèents]]e tenielstokken en inkele gedichten, mar veural bekend bint zien dörpsnovelles in fulletonvörm. Drei daorvan, zowat hielemaole Drèentstalig, kwamen nao zien dood in boekvörm uut: ''Marthao Ledeng, de bloem van 't daarp'' (fulleton van 1892/93), ''Over de Hunse [hoe Veenholtens volk d'r leefde] 'n vertelling veur 't Drèèntsche volk'' (fulleton van 1901/02) en ''Zien broed verloren'' (fulleton van 1902/04).

Tiesing wördt niet herinnerd as schöpper van grootse literetuur, zoas det de hierbaoven enuumde negentiende-ieuwse schrievers waren. 't Oaverzichtswark ''Drèentse schrieverij'' nuumt hum '' 'As schriever mislukt' '', mar voegt daoran toe: '' 'as opbewaorder van aolde gebruken, hef e een weerde die zien gelieke haost niet kent. [...] As 'n fienschilder beschreef e ho of 't zat, ho of 't gung en ho of 't was. Hij legde een leefwieze vast van 'n heul gewest as 'n socioloog in 'n tied doe ze van zuks agil nog niet heurd harren.' ''<ref>Stieneke Boerma en Rouke Broersma (1993). ''Drèentse schrieverij''. Zuudwolde: Stichting Het Drentse Boek.</ref> <!-- p. 32 --> Dizze schrieveri'je van mangs beparkte literaire kracht, mar vol beschrievings van 't volksleven en vol mandielige gevulens, vi-j ok in de [[20e eeuw|twintigste ieuw]] bi'j een köppel Nedersaksische dichters en romanschrievers. Zi'j hebt 't veurbereidend wark edaon veur de meer experimentele, persoonlijke en ni'jmoodse Nedersaksische schrieveri'je vanof de twiede helfte van de twintigste ieuw.

====Wiedere schrievers en anfieteraors====
[[Ofbeelding:De drie podagristen.jpg|thumb|left|210px|Staandbeeld in Koevern van de 'drie podagristen': zi'j schiepen publicatiekenalen veur de Nedersaksische schrieveri'je]]
De negentiende ieuw was er iene van 't oprichten van regionaole almenakken en tiedschriften, die as de vrogste publicatiekenalen dienden veur de ontwakende Nedersaksische schrieveri'je. D'r was vanuut de [[Romantiek]] slim veule belangstelling veur volksgebruken en streekeigen. Een veurbeeld van dizze belangstelling levert de 'drie podagristen': 't pseudoniem van de uutgever [[D.H. van der Scheer]] (1791-1859), de schriever [[Harm Boom]] (1810-1885) en de predikaant [[A.L. Lesturgeon]] (1815-1878). Under dit pseudoniem publiceerden zi'j in [[Koevern]] heur reisverhalen oaver Drenthe, vol wederwaardigheden oaver de zeden, gebruken en taal van 't volk.

Heur reisverslagen en wiedere schrieveri'je en uutgeverswark waren volngs de literetuurhistoricus Hendrik Nijkeuter '' 'een stimulans tot het verhogen van het literaire niveau in Drenthe' ''.<ref>Hendrik Nijkeuter (2001). ''De "pen gewijd aan Drenthe's dierbren grond" : literaire bedrijvigheid in de Olde Lantschap, 1816-1956''. Grunnen: RUG (dissertatie, p.23)</ref> Rouke Broersma schrif in de bloemlezing ''Scheupers van de taol'' oaver de drie podagristen: '' 'Zij waren bepaald geen enghartige regionalisten, maar eerder ruimdenkende kosmopolieten, die, in overeenstemming met de toenmalige tijdgeest, de Romantiek, en vanuit een brede internationale oriëntatie, erkenning zochten voor het streekeigene, dus ook voor streektaal en streekliteratuur. Ze onderzochten, studeerden, schreven, zetten anderen aan tot onderzoek, studie en schrijven, ze ontwikkelden publicatiekanalen (uitgeverij, krant, almanak). De Drentse literatuur is begonnen.' ''

== Rifferenties ==
<references />

[[Kattegerie:Drèents_artikel|Nedersaksische schrieveri'je]]
[[Kattegerie:Nedersaksische kultuur|Nedersaksische schrieveri'je]]
[[Kattegerie:Letterkunde|Nedersaksische schrieveri'je]]

[[nds:Plattdüütsch Literatur]]
