{{wiu}}

'''Nedersaksische literetuur''' beslat de [[literetuur|literaire]] schrieveri'je in de verschillende dialecten van 't [[Nedersaksisch]]. Intied det de naodrok in dit artikel lig op 't Nedersaksisch van Nederlaand, wördt ok partie ontwikkelings in de [[Platduutse literetuur]] beschreven. Maank de Nedersaksische en de Platduutse literetuur is d'r jao een taalkundige, mar ok een culturele samenhang.

Vake wördt naor Nedersaksische literetuur verwezen mit ''schrieveri'je''.<ref>'In 't Hollaands hebt we de woorden ''literatuur'' en ''letterkunde''. In Drenthe praot we lever over ''schrieverij''. Wat zul daor achter zitten? Bescheidenheid, maor ok 'n beetie benauwdigheid. As 'n aander 't niet zo veul vindt wat e daon hef, kan de schriever altied nog zeggen: Ach, 't was ok zomaor een vertellegie. Maor daor kan 't niet allent van kommen. Woorden wordt miesttieds niet echt kozen. Ze bint er iniens en wordt dan bruukt umdat 't past bij de umstandigheden.' In: Stieneke Boerma en Rouke Broersma (1993). ''Drèentse schrieverij''. Zuudwolde: Stichting Het Drentse Boek.</ref> Dit leste woord kuj ok brieder gebruken veur alles wat of d'r in 't Nedersaksisch eschreven wördt, mit of zunder literaire bedoelings.

==Oaverzicht==
Aj 't Nedersaksisch in 't perspectief zet van de veurlopers van dizze taal, 't [[Oldsaksisch]] (of Oldnederduuts) en [[Middelnederduuts]], hej een ieuwenlange eschreven treditie. Mar d'r hef niet aalgedurig literaire bedrievigheid ewest. In 't Oldsaksisch weur amper eschreven; 't Middelnederduuts har een periode van literaire bedrievigheid in de middelieuwen.

Mit de opkomst van de Nederlaandse en (Hoog)duutse standerdtalen in de vrogmederne tied, weur d'r ieuwenlaank haoste niet meer eschreven in 't Nedersaksisch/[[Platduuts]]. In de negentiende ieuw kwaamp, anvankelijk veural in Duutslaand, een revival op gaank. Tegenswoordig wördt d'r hiel evarieerd eschreven in 't Nedersaksisch. D'r koomt regelmaotig romans, novellen, verhalenbundels en dichtbundels uut, in d'iene pervincie meer as in d'aandere. Ok bint d'r literaire bladen, priezen, bi'jienkomsten en zukswat.

==Oldsaksisch==
't Oldsaksisch is de oldste op-eschreven veurganger van 't Nedersaksisch, vastelegd maank de 9e en 12e ieuw, toe as 't oavergunk in 't Middelnederduuts. 't Weur deur de [[Saksen (volk)|Saksen]] en [[Angeln]] espreuken in wat now Zuudwest-Denemarken, Noordwest-Duutslaand en Noordoost-Nederlaand bint. An de [[Noordzee]]kust, inclusief de tegenswoordige [[Grunnen (provìnzie)|pervincie Grunning]], praotten ze Oldfries.

't Oldsaksisch was stark verwant an 't [[Oldfries]], [[Oldengels]], [[Oldwestnederfrankisch]] (beter bekend as [[Oldnederlaands]], veural espreuken in wat now [[Vlaanderen|Vlaandern]] en 't zuden van [[Nederlaand]] bint), [[Oldoostnederfrankisch]] en [[Oldhoogduuts]]. De dialecten van de [[Germaonen]] die tiedens de [[Grote Volksverhuzing]] hen [[Groot-Brittannie|Britannia]] oaversteuken, bint heur al vanof de 5e ieuw ofzunderlijk gaon ontwikkeln en wördt daorumme seins niet bi'j 't Oldsaksisch edaone.

===Schrieveri'je: de ''Heliand'' en de ''Genesis''===
D'r bint niet veule Oldsaksische teksten bewaord ebleven: veural bint d'r nog deupgeloften die de Saksen mussen ofleggen van [[Karel de Grote]]. Wat of d'r eschreven weur, kwaamp miestentied uut de penne van niet-Saksen zoas de [[Fraanken]], die 't Saksisch waorschienlijk mar beparkt machtig waren. De ienige literaire tekst die haoste volledig bewaord is ebleven, is de ''[[Heliand]]'' ('Heilaand'), een episch gedicht uut um-en-bi'j 825, waorvan ze mient det de Fraankische keizer [[Lodewiek de Vrome]] 't hef laoten schrieven um de toe kortsleden mit geweld bekeerde Saksen 't [[christendom|christelijke geleuf]] bi'j te brengen. 't Gedicht giet oaver 't leven van [[Jezus Christus]], en is veerdig eschreven in de stiel van de allitererende Germaonse heldensagen. Um an te sluten bi'j de belevingswereld van de Saksen is Christus minder as een godsdienstlerer en meer as de heerser oaver zien keuninkriek op eerde of-eschilderd. Lichtkaans van dezölfde schriever is 't in fragmenten bewaord ebleven gedicht ''[[Genesis (gedicht)|Genesis]]''.

<div style="float:right; padding:20pt; background-color:#EEEEEE; margin:5pt 0pt 5pt 0pt">
Fragment uut de Heliand, daorin op epische wieze de begunvarzen van 't tweide heufdstok van 't Lucasevangelie naoverteld wördt:<br />
----
{|style="float:left; padding:20pt; background-color:#EEEEEE; margin:5pt 0pt 5pt 0pt"
|-
| ''Thô ward fon Rûmuburg rîkes mannes'' ||Doe richtten de rieksheer vanuut Romebörg,
|-
| ''bar alla thesa irminthiod Octaviânas'' ||Octavianus, an alle volken
|-
| ''ban endi bodskepi obar thea is brêdon giwald'' ||een ban en bosschop, bried verspreid
|-
| ''cuman fon them kêsure cuningo gihuilicun,'' ||deur de keizer verkondigd an de keunings in zien riek:
|- 
| ''hêmsitteandiun sô wîdo sô is heritogon'' ||inheemse vörsten, hertogen die oaveral
|-
| ''obar al that landskepi liudio giweldun.'' ||in wiede wiendstreken 't bewind voerden.
|-
| ''Hiet man that alla thea elilendiun man iro ôdil sôhtin,'' ||Wel as aanderwoors verbleef, mus zien arfgoed zuken,
|-
| ''helidos iro handmahal angegen iro hêrron bodon,'' ||in zien gebied verschienen veur de boden van zien heer.
|-
| ''quâmi te them cnôsla gihue, thanan he cunneas was,'' ||Iederiene gunk naor de streek waor zien volk weg kwaamp,
|-
| ''giboran fon them burgiun. That gibod ward gilêstid'' ||naor de börg daoras-e geboren was. Naor 't gebod luusterden ze
|-
| ''obar thesa wîdon werold.'' ||in de wiede wereld.
|}
</div>

==Middelnederduuts==
===Bluui van de taal===
Mit de opkommende handel, veural deur steden die heur bi'jiensleuten in 't koopludenverbond van de [[Hanze]], gruuiden 't Oldsaksisch uut töt een schrief- en handelstaal. Uut dizze ontwikkeling, die zo'n honderdvieftig jaor eduurd hef, kwaamp 't Middelnederduuts naor veuren. Dit stadium van de taal beslat zo'n betien de 12e töt en met de 16e ieuw. De ''[[Saksenspiegel]]'', een invloedrieke verzameling van Saksisch recht uut um-en-bi'j 1225, gef de toestaand van de taal an nao dit perces. 't Middelnederduuts verbreidden hum ok mit de verhuzings van Saksen naor de Slavische gebieden ten oosten van de [[Elbe|Elve]] - 't hudige noordoosten van Duutslaand, en nog wieder hen 't oosten in 't hudige Polen. [[Oostfraislaand|Oost-]] en [[Noordfraislaand|Noordfrieslaand]] en de Friestalige [[Ommelanden]] neumen 't Middelnederduuts oaver ten koste van 't Fries.

De bluuiperiode van 't Middelnederduuts lag zo maank 1370 en 1530. 't Weur de veurnaamste schrieftaal in 't noorden van [[Centraol-Europa]]. 't Was ok een ''lingua franca'' veur 't roemere noorden van Europa, die de woordenschat van 't [[Deens]], [[Noors]] en [[Zweeds]] slim beïnvloed hef.<ref name="haugen">Einar Haugen (1984). ''Die skandinavischen Sprachen''. Hambörg. ISBN 3-87118-551-5</ref> <!-- § 5.2 = p. 76-77 -->

===De Nederduutse literetuur in de slaopstaand===
Maank de Oldsaksische tied en de bluui van de Middelnederduutse literetuur ligt een paar ieuwen daorin noordelijke schrievers veur de belletrie liever 't [[Middelhoogduuts]] gebruukten en heur schrieveri'je een slap oftreksel was van de zudelijke schrieveri'je van [[Walther von der Vogelweide]] en aandern. In de [[Lege Laanden]] vund de literaire bedrievigheid plaatse in 't zuden. De minnezanger [[Heinric van Veldeke|Hinnerk van Veldeke]] (rond 1150 – nao 1184) schreef in 't [[Oldlimbörgs]]; 't wark van de 13e-ieuwse mystica [[Hadwijch|Hadewiek]] is [[Braobaants]] van inslag.

[[Claus Schuppenhauer]], die 't [[Institut für niederdeutsche Sprache]] in [[Bremen]] an-evoerd hef, schrif:

:'' 'Dat har so grootaorig anvoengen mit deei nedderduutse literatoer [de Heliand] oen gung doch gauw to enden. Voen zowat 1100 an is meeist gaor nich meer Nedderduuts schreven wörden. Deei Sassische adel weur wol jummer starker, deei Karolinger harren weniger to melden; deei noorden reet meer oen meer de politiek an zik oen wenden zik nao oen nao de heugere koeltoer oet 'n zuden an - man dat Nedderduutse völ daor den bie achterdaol. [...] 200 jaor meeist hebt deei Nedderduutsen deein kop nich hoogbeuren mugd, so oenderscheedlig is deei koeltoer verdeeld west in 't Duutse land - keein dichtoeng oen keein schreven schrift, deei Nedderduuts weer.' ''<ref>[http://www.ins-bremen.de/SchuppFrame.htm Nedderdüütsch Dichten - ehrgüstern, güstern un vundaag: Eenmaal verdwars dör uns' Literatuur (oaver-ezet in de [[Drèentse spelling]])]</ref>

===Belangrieke literaire warken===
Oorspronkelijk kwaamp de Nederduutse literetuurtaal töt ontwikkeling in 't [[Oostfaolen|Oostfaolse]] [[Broenswiek (stad)|Broenswiek]], daoras e aordig veul an [[Hoogduuts]]e invloeden blootstund. Later verschoefden 't zwaortepunt hen de noordelijke Hanzesteden, boavenal [[Lübeck]], daor een standerdiserende invloed van uutgunk.

't Middelnederduuts was jao een handelstaal. Daorumme ligt veule van de oavereleverde warken, zoas oorkondes, in de ekenomische en poletieke sfeer. Volgens Schuppenhauer har bi'j de Middelnederduuts praotende lu de rede en niet de kuunst de overhaand:

:'' 'Richtige dichtoeng, hef ik zegd, zowat, wo eein zik wat oetsimmeleert oen dat daolschrift as eein bield voen de weld, voen zien egen weld - zo'n aords schrieven viendt wie ien mittelnedderduutse tied meeist gaor nich. Hier het allens vasten bodden under de veut. Naodenkern woel heei wol weden, deei Hanzebörger, man bloots nich euverspeuns. Deei weld, mag heei dacht hebben, is zo al gediegen noog; euverdorige grappen zund wis oen waoraftig nich neudig.' ''<ref>[http://www.ins-bremen.de/SchuppFrame.htm Nedderdüütsch Dichten - ehrgüstern, güstern un vundaag: Eenmaal verdwars dör uns' Literatuur (oaver-ezet in de [[Drèentse spelling]])]</ref>

Toch bint d'r invloedrieke literaire warken in 't Middelnederduuts eschreven. De thematiek d'rvan is vake oaver-eneumen van aanderwoors. Onder de warken van dizze tied valt, in volgörde van verschienen:

* 't ''[[Paosspul van Redentin]]'', een mysteriespul (karkelijk teniel veur 't volk) det in 1464 eschreven is in [[Redentin]] bi'j [[Wismer]] an de [[Oostzee]]kust, of meugelijk in Lübeck. D'r is mar ien haandschrift van, det ze in [[Karlsruhe]] opbewaort. 't Spul hef de [[Latien]]se titel ''comoedia de Christi passione et resurrectione'' en heurt bi'j een paospreek daorin ze de op-estaone Heer op vief menieren mit de zunne vergeliekt. Lichtkaans maakten dizze preek diel uut van de opvoering. 't Tenielstok zölf giet oaver de gebeurtenissen tussen [[Goede Vri'jdag]] en [[Paoske]]n, de dalegaank naor de helle en Christus zien oaverwinning op de Duvel en de dood.

* De ''[[Nederduutse Biebel]]'', in 1494 in Lübeck edrokt deur Steffen Arndes. Dizze vrogge biebeldrok - ien van de drei biebeluutgaoves in 't Middelnederduuts - stiet bekend um zien schiere plaoten.

[[Ofbeelding:Reineke.1498.jpg|thumb|220px|Plaotien uut de deur Hans van Ghetelen edrokte uutgaove van ''Reinke de Vos'' (Lübeck, 1498)]]
* ''[[Reinke de Vos]]'', een episch dierdicht, in 1498 in Lübeck edrokt deur Hans van Ghetelen. In dit verhaal mut de loerangel Reinke de Vos hum verantwoorden veur de keunink van de dieren, de leeuw Nobel. Deur slim te liegen wet hi'j hum van alle anklachten te zuvern.<br /> ''Reinke de Vos'' stiet in een olde treditie van Europese dierepiek, die löp van de Latiense ''Ecbasis captivi'' naor Nivardus zien ''Ysengrimus'' en ''Reinardus vulpes'', de [[Oldfraans]]e ''Roman de Renart'', 't Middelhoogduutse ''Reinhart Fuchs'' van Heinrich der Glîchezære (Hinnerk de Huichelaor) en 't [[Middelnederlaands]]e ''Van den vos Reynaerde''. Mederne Nedersaksische bewarkings van 't verhaal bint emeuken deur [[Jan Naarding]] (''Reiner Robaord'') en [[Klaas Kleine]] (''Reinder Robaord'').<ref>Van dizze beide bewarkings bint fragmenten op-eneumen in ''Scheupers van de taol: bloemlezing van de Drèentse Schrieverij 1837-2003'', samen-esteld en in-eleid deur Rouke Broersma (2003). Zuudwolde: Stichting Het Drentse Boek</ref> <br /> ''Reinke de Vos'' had lieke veule succes as ''Tiel Oelenspiegel'' (kiekt hieronder) en was even wied verbreid. [[Maarten Luther|Luther]] nuumden 't een '' 'leêmtige parodie op 't hofwereltien' ''en veur [[Johann Wolfgang von Goethe|Goethe]] was 't een '' 'onhillige wereldbiebel' ''. In 1544 kwaamp in [[Frankfurt am Main|Frankfort]] een Hoogduutse vertaling uut. In 1752 verscheen een ummezetting in proza deur Johann Christoph Gottsched, daoras Goethe zien wark ''Reineke Fuchs'' op baseerden.

* ''[[De düdesche Schlömer]]'', een giestelijke tenielbewarking van 't Elckerlijc-verhaal, eschreven deur de [[Sleeswiek-Holstain|Holstiense]] pastoor en tenielschriever Johannes Stricker (um-en-bi'j 1540-1599). De undertitel van 't stok is ''Ein Geistlick Spil, darinne affgemalet, gewarnet und tho warer Bothe vormanet werden''. De 'Schlömer' is een liederlijk levende kerel die uut de tied kump en mit zien zunden econfronteerd wördt. Hi'j hef machtig veule spiet, en deur zien berouw hoeft e in 't leste toch niet naor de helle.

* ''[[Tiel Oelenspiegel]]'', een anoniem wark, lichtkaans van de Broenswieker schriever Hermen Bote (um-en-bi'j 1450 - um-en'bi'j 1520), daorvan de oldste bewaorde kopie uut 1510/1511 stamt. 't Verhaal giet oaver de kurendriever Tiel Oelenspiegel die deur 't Heilige Roomse Riek reist en mèensen de gek anstikt. 't Wark is in [[Vrogmedernhoogduuts]] eschreven, mar woordgrappen die niet warkt in 't Hoogduuts geeft an det 't boek oorspronkelijk in 't Nederduuts is eschreven, en in Hoogduuts ummezet weur um meer leesders te berieken.

===Dalegaank van 't Middelnederduuts===
Op 't ende van de Middelnederduutse periode verleur 't Nederduuts zien anzien, kwaamp as schrieftaal op 't tweide plan, en raakten as drager van literetuur in onbruuk. Dit had bename sociaole en ekenomische oorzaken:

* De Hanze, die veural de taal dreug, verzwakten en deu 't er op 't lange leste toe (15e en 16e ieuw).
* [[Engelaand]], [[Nederlaand]], Denemarken en [[Zweden]] wördden geduchte concurrenten van de Hanze en verzetten heur tegen 't gebruuk van 't Middelnederduuts as internationaole haandelstaal.
* Noordduutslaand raakten onder de culturele invloed van Zuudduutslaand, en de lu wördden aal drokker op 't gebruuk van 't prestigieuze Hoogduuts.
* De feodaole vorsten wördden starker en zi'j steunden 't Hoogduuts.

In de 16e en vrogge 17e ieuw, de tied van de riffermaotie, wördden in 't Middelnederduuts veural nog godsdienstige warken epubliceerd: biebels, catechismussen, preken, karkörders, gebeden, striedschriften en zo wieder. De laandstaal weur de ambtstaal en wie schrieven kun, deu det in de laandstaal.<ref>Niet allend ambtenaoren, mar ok börgers gebruukten de Duutse of Nederlaandse laandstaal. Zo hebt ze een schriffien weerummevunden uut de tweide helfte van de 17e ieuw van een inwoner van de [[Oaveriessel]]se [[buurtschop]] [[Den Hulst]] waorin dizze in 't Nederlaands schrif, beveurbield oaver zien hielijk: '' 'Anno 1787 Den 3 Fiebruari Heeft mij Hijlgien Egbers uit Den Hulst Troubeloft savonds om 10 uur of half 11 en ik Haar ook insgelijks en bij Handtassenge belooft om tetrouwen.' '' Bron: artikel 'Oud schriftje van Hendrik Schoemaker', in ''Trouw'', 10 meert 2007. De gesproken taal bleef onder 't gewone volk, en anvankelijk ok onder de rieke börgers, 't Nedersaksisch/Platduuts.</ref>

In 't [[Grunnegs|Grunnings]] en 't [[Oostfreisk Nederduutsk|Oostfries]], in dizze tied net ni'j as Nederduutse variaanten ontstaon, wördden in dizze tied nauwelijks teksten eschreven. Tegelieke mit de taalveraandering van Fries mit een Saksische invloed naor Saksisch mit een Friese invloed, richtten dizze gebieden heur poletiek meer en meer op Hollaand. De schrieveri'je gunk haoste volledig in 't Hollaands/Nederlaands, mit hier en daor wat Grunnings-Oostfriese kenmarken.

==De vrogmederne tied==
Uut 't Middelnederduuts is 't mederne Nederduuts of [[Ni'jnederduuts]] ontstaon. Dizze taal verdielt ze nog wieder in:

* 't [[Oost-Nederduuts]], de Nederduutse dialecten van Noordoost-Duutslaand;
* 't [[West-Nederduuts]], det ze in Duutslaand in de regel '[[Platduuts]]' en in Nederlaand '[[Nedersaksisch]]' nuumt.

===De volkstaal as stielmiddel===
In de vrogmoderne tied, van de latere 16e ieuw töt an de 19e ieuw, weur d'r in Nederlaand en Duutslaand barre weinig in 't Nedersaksisch/Platduuts eschreven. Wal bleef 't gewone volk, krek as de riekere börgeri'je, dizze taal praoten. De laandstalen - Nederlaands veur Nederlaand, en (Hoog)duuts veur Duutslaand - wördden edragen deur adel en ambtenaors. Ambtenaors uut 't Nedersaksische taalgebied kunden 't mangs niet helpen det de streektaal de laandstaal daoras ze in schreven beïnvloedden.<ref>Stieneke Boerma en Rouke Broersma (1993). ''Drèentse schrieverij''. Zuudwolde: Stichting Het Drentse Boek.</ref> <!-- p. 31 -->

Zo'n beetien alle schrieveri'je in 't Nedersaksisch/Platduuts van dizze periode kump uut Duutslaand. In 't Platduuts kwaamp nog töt wied in de 17e ieuw alderhaand religieus drokwark uut (katechismes, gezangboeken, gebeden en zo wieder). Wieder wördden d'r in de streektaal veural riemsels eschreven, zoas brulftsgedichten. D'r bint zo'n duzend Platduutse brulftsgedichten weerumme vunden van tussen 1636 en 1820, eschreven deur en veur de stedelijke börgeri'je. Een treditie van boerenspullen, die rond 1550 op-ekomen was, mit de ''Burenbedregerie'', ''Clawes Buer'' en ''Wo men böse frouwens fraem maken kan'', bestund nog töt nao 1750.<ref>[http://www.ins-bremen.de/SchuppFrame.htm Nedderdüütsch Dichten - ehrgüstern, güstern un vundaag: Eenmaal verdwars dör uns' Literatuur]</ref>

Veur zuksoort vermaak, in tegenstelling töt de hogere literetuur, weur de volkstaal seins nog gebruukt. De roege volkstaal, die ofsteuk tegen de verfiende laandstaal, was een stielmiddel ewörden. Schuppenhauer:

:'' 'Dat Nedderduutse zulven veur eein eernsthaftige zaak anzeen, grote Nedderduutse literatoer schrieven wullen - wo schul eein in 't 17. oen 18. jaorhoenerd oep zo'n idee komen? Nee, juust annersrum weer 't; dat Nedderduutse weur broekt as moendaord ''[spreektaal]'', as eein spraok, deei den unnerscheed voen unnen oen boven recht duutlich maakt oen deei doorum an zik eein stielmittel is.' ''<ref>[http://www.ins-bremen.de/SchuppFrame.htm Nedderdüütsch Dichten - ehrgüstern, güstern un vundaag: Eenmaal verdwars dör uns' Literatuur (oaver-ezet in de [[Drèentse spelling]])]</ref>

Dizze opvatting is diep gaon zitten en is töt vandage te vienden in veul Nedersaksische/Platduutse schrieveri'je en aander gebruuk van de taal. De streektaal wördt veurbeholden veur folkloristische en/of lollege onderwarpen en vake umliest mit de laandstaal. Mar de ongekuunsteldheid, de spreektalige aord van 't Nedersaksisch, weur mit de tied ok toe-epast in 't veurdiel van de Nedersaksische schrieveri'je (kiekt beveurbeeld hieronder bi'j Klaus Groth).

[[Ofbeelding:JohannHeinrichVossS140.jpg|thumb|150px|Johann Heinrich Voß, schriever van de ''Veerlander Idyllen'']]
===Schrieveri'je===
In [[1652]] kump [[Johann Lauremberg]] (1590-1658) uut [[Rostock]] mit ''Veer Scherzgedichte, In Nedderdüdisch gereimt''. Naor 't schient, keert hi'j hum hiermit tegen de oftakeling van de volkstaal. Hi'j schrif: '' 'Unse Sprake blifft altidt bestendig und vest' ''. Mar zien schertsgedichten wördt begrepen as satire; hi'j stikt de gek an mit oldmoodse gebruken, en de Platduutse taal heurt daorbi'j. Lauremberg gebruukt dizze taal veur zien wiedere wark ok niet.<ref>[http://www.ins-bremen.de/SchuppFrame.htm Nedderdüütsch Dichten - ehrgüstern, güstern un vundaag: Eenmaal verdwars dör uns' Literatuur]</ref>

In 1661 kump in Amsterdam ''Den Westfaelschen Speel-Thuyn'' uut, mit daorin vief kluchten: 'De Historie van Slenner-Hincken Landlaup, Hellenvaurt un Juffrenhijlk', 'Tewesken Hochtijdt', 'Tewesken Kindelbehr', 'De Historie van Lukevent of 't Samenspraeck van Knubbe, Stortentuen un Lukevent' en 'Een Overijsselsche Vrijagie van Lubbert Boukslach unde Smudde-Mulen Swenne'. De leste twei stokken koomt uut Oaveriessel.<ref>[http://dissertations.ub.rug.nl/faculties/arts/2003/f.g.h.loewik/ F.G.W. Löwik (2003). ''De Twentse Beweging : strijd voor modersproake en eigenheid.'' Grunning: Rieksuniversiteit Grunning. Heufdstok ien]</ref>

[[Johann Heinrich Voß]] (1751-1826), een dichter en vertaler uut 't hudige [[Mekelnbörg-Veurpommern]], publiceert in zien ''Musenalmanach'' (1776-77) twei ''Veerlander Idyllen'' in 't Platduuts: ''Up den Weg na Wansbäk (De Geldhapers)'' en ''De Winterawend''.

De schilder [[Philipp Otto Runge]] (1777-1810) levert an de [[breurs Grimm]] in 't [[Veurpommers]] 't sprokien ''Von den Fischer un siine Fru'', oaver de visser die in een pispot woont en een vis vangt die as dank veur zien vri'jlating een wèens van de visser zien vrouwe in vervulling gaon lat: de wèens um in een echt huus te wonen. 't Olde mèense dringt mar aal bi'j heur man an det e nog meer an de vis vraogen mut, tötdet de vis d'r genog van hef en tegen de visser zeg: ''"Ga man hen. Se sitt all weder in'n Pissputt."''

Van [[Diederich Georg Babst]] (1741-1800) verschient ''Allerhant schnaaksche Saken tum Tietverdriew; afers Wahrheeten üm sick meeto to spegeln in unse Moderspraak'' (1788-1790).

In de loop van de 18e ieuw begunt onder invloed van de [[Romantiek]] partie intellectuelen de netuur en 't laandleven van 't ienvoldige volk te ideaoliseren en verheerlijken. D'r gruuit een slimme interesse veur olde volksgebruken en veur de volkstaal. Dizze ni'je kiek op 't gewone volk poest ok de schrieveri'je in de streektaal an. Partie begunt dialectwoordenliesten samen te stellen, en in de 19e ieuw wördt zowal in Nederlaand as in Duutslaand 't volksleven op schrift uutedrokt in riemsels en verhalen in 't Nedersaksisch/Platduuts. Veur de Platduutse literetuur kriej dan een köppel grote namen, die ok in de Lege Laanden bekend wördt en as inspiraotie geldt veur partie Nedersaksische schrievers.

==De 19e ieuw==
In de 19e ieuw mak de Nedersaksische/Platduutse schrieveri'je een belangrieke opleving mit. Schrievers begunt naor de eigen regio te kieken, haalt daor inspiraotie weg veur anekdotes en verhalen, en schrieft ok mangs in de taal van de eigen regio, in stee van in de ontwikkelde laandstaal. D'r bint veur 't schrieven in de streektaal dan agil gien spellingsregels; iederiene schrif zoas det hum 't beste toeliekt.

Een antal schrievers levert incidenteel wark of in de volkstaal, zoas [[Anthony Christiaan Winand Staring|A.C.W. Staring]] (1767-1840) mit ''De Tuchtiging der Algerijnen, 27 Aug. 1816'', eschreven in 't [[Achterhoeks]] van [[Zutphen]]. Een fragment daoruut:

:''Die Algierse venters
:''Had sestig.... ('k leuf meer!) kristemensen an flenters
:''Gehakt, ŭŭt baren meudwil; ook gink
:''Eur olde staelen weer an; ze gaf un gèèn dink!
:''En onzen Könnink dorst ze òòk an te blekken!
:''Den was dat, köi denken, in den krop bliven stekken.
:''Ook duurde 't niet lange, of dāār hait! de Ammerāāl
:''Van de Capellen mos tot um. ‘Miinhaer de Ammerāāl,’
:''Zei de Könnink ‘ik moet oe es vrāgen:
:''Zol dat Dievengespŭŭs van Algiers os plāgen,
:''Noe het Franse, met Gods hulpe, klein is emaakt?
:''Dan waar 't Land ŭŭt den raegen in den drup eraakt!’
:''‘Reg zo, Oe Hoogheid!’ zei de Ammerāāl, ‘en geen viven
:''En zessen meer mèt eur! - 't help ze maar stiven
:''In eur kwāā nukken; dāārum - kort en goed:
:''Schaf I kogels, WI - schiet ze eur rààk op de hoet.’

Aandere schrievers pakt vrog uut mit volledige bundels in de streektaal, zoas [[Wilhelm Bornemann]] (1766-1851) mit ''Plattdeutsche Gedichte'' (1810, viefde drok in 1843) en die zien naovolger [[Friedrich Wilhelm Albrecht]] mit ''Plattdeutsche Gedichte von einem altmärkischen Landmann'' (1817). [[Georg Nicolaus Bärmann|Georg Nicolaus (Jürgen Niklaas) Bärmann]] kump mit ''En Höög- un Häwel-Book för'n plattdüütschen Börger un'n Buren'' (1822), evolgd deur ''Dat grote Höög- un Häwel-Book: Dat sünd Dichtels, Rymels un Burenspillen in hamborger plattdüüdscher Mundart'' (1827).

===De almanakschrievers===
In Nederlaand kump de Nedersaksische schrieveri'je anvankelijk in pervinciaole almenakken te staon. Almenakken, daoras de mèensen in de 19e ieuw drok op waren, kwamen alle jaoren uut en bevatten infermaotie van algemien belang, zoas kelenders, data van marken, dienstregelings van postkoetsen en beurtschippen, posttarieven en zo wieder. D'r stunden ok vertellegies en gedichten in, vake moraliserend van aord, die handelden oaver de eigen pervincie. Daor kun dan bi'j uutstek de streektaal veur gebruukt wörden - niet umdet de schrievers de laandstaal niet beheersten, mar umdet de streektaal heur schier toeleek as middel um 't volk te kunnen beschrieven.

===De Platduutse klassiekers===
Onder de bekendste exponenten van de 19e-ieuwse schrieveri'je in 't Platduuts bint, op volgörde van geboortejaor, [[Fritz Reuter]] (1810-1874), [[John Brinckman]] (1814-1870) en [[Klaus Groth]] (1819-1899).

====Fritz Reuter====
Fritz Reuter kwaamp uut [[Stavenhagen]] in 't hudige Mekelnbörg-Veurpommern. Hi'j gunk op de Universiteit van Jena en kwaamp in 1833 um poletieke redens in 't gevang; in 1840 wördden hi'j in vri'jheid esteld.

Reuter zien eerste uutgaove was de bundel ''Läuschen un Riemels'' (anekdotes en riemen, 1853), evolgd deur een twiede verzameling in 1858. De bundel wördden aordig positief ontvangen en op-evolgd deur ''Polterabendgedichte'' (1855) en ''De Reis nach Belligen'' (1855). Dit leste wark is een humoristisch gedicht oaver de aventuren van een köppel Mekelnbörger boeren die hen België wilt um achter de geheimen van een hoogontwikkelde beschaving te kommen, mar die nooit ankoomt.

Reuter wördden voltiedschriever; zien belangriekste warken bint wieder ''Kein Hüsung'' (dörpsepos, 1858), ''Hanne Nüte un de lütte Pudel'' (varzen, 1860) en een riege vertellegiesbundels (1860-1866: ''Olle Kamellen'', ''Ut mine Festungtid'', ''Ut mine Stromtid'', ''Dörchläuchting''). 't Bint slim leventige mementopnaomes uut Reuter zien eing umgeving en de Duutse geschiedenis, zoas de opstaand tegen Napoleon. Zien verzameld wark kwaamp in de jaoren achttienzestig uut en van zien beste wark, ''Ut mine Stromtid'', wördden in 1878 een Engelse vertaling uutegeven. Reuter zien schrieveri'je waren de mèensen, ok buten 't Nedersaksische taalgebied, besunder drok op. Zo populair hef nog niet weer iene ewest wel Nedersaksisch schrif. De hooglerer Duuts Wolfgang Stammler hef eschreven: '' ' 't Personage van inspecteur Bräsig (in de Stromtid) is in de eretempel van de wereldliteretur op-eneumen, daoras de staandbeelden van Don Quichote en Dr. Faust naost Reinke de Vos en Tiel Oelenspiegel staot.'''<ref>[http://www.nd-sh.de/pd_in_deu/CIII2.htm Arbeidsgrupp Nedderdüütsch för Sleswig-Holsteen]</ref>

====John Brinckman====
[[Ofbeelding:Kasper Ohm.jpg|200px|thumb|left|'Kasper Ohm up sin Ross' (Rostock), een beeld uut de negentiende-ieuwse Nedersaksische schrieveri'je]]
John Brinckman uut Rostock kwaamp - krek as Fritz Reuter, mar minder lange - in de gevangenis um poletieke redens. Hi'j perbeerden een ni'j leven te begunnen in de Verienigde Staoten, mar keerden uut wèenst of um gezondheidsredens terogge hen Mekelnbörg. Daor was-e underwiezer. Hi'j leerden Engels, Fraans en Latien en gaf privéles Spaans. Hi'j zetten hum ok in veur maotschoppelijke hervörming.

Vanof 1854 schreef Brinckman Nedersaksische gedichten en vertellegies. Meer en meer volk kwaamp mit zien wark in de kunde, mar pas nao zien dood kwaamp 't grote succes. Zien warken bint, under aandere, ''Kasper Ohm un ick'' (zien herinnerings as baandrekel in Rostock, 1855-1868), ''Vagel Grip'' (gedichten, 1859), ''Voß un Swinägel'' (vertellegies, 1854), ''Mottche Spinkus un de Pelz'' (humoristisch verhaal oaver Jeuden in Güstrow) en ''Von Anno Toback'' (zeevaardersroman). Zien verzamelde wark wördden in 1900 uutegeben.

De criticus Paul Fechter hef oaver John Brinckman eschreven: ' ''Zien beroemdste boek 'Kasper Ohm un ick' stiet naost - en diels zölfs baoven - [Fritz] Reuter zien 'Stromtid'. In de persoon van de olde kaptein Pött, de ienige waore Oostzeevaarder uut de Duutse fictie, zit meer kracht ... as in Onkel Brösig of zien schöpper.' ''<ref>Paul Fechter (1956). ''Geschichte der Deutschen Literatur''. Gütersloh: Bertelsmann Verlag.</ref>

====Klaus Groth====
[[Ofbeelding:Klaus Groth (Allers, Kunsthalle Kiel).jpg|right|thumb|150px|Klaus Groth schreef de klassieke Nedersaksische dichtbundel ''Quickborn'' (1852)]]
Klaus Groth, een schoelmeister uut [[Heid]] in [[Dithmarschen]], schreef de dichtbundel ''Quickborn. Volksleben in Plattdeutschen Gedichten ditmarscher Mundart'' (1852). Hi'j wördden d'r vortdaolijk bekend mit. In zien gedichten drokt Groth 't noordelijke plattelaandsleven uut. Zien leesders wördden heur bewust van de uutdrokkingskracht en esthetische kaante van 't Nedersaksisch.

In [[Kiel (Duutslaand)|Kiel]] warkten-e mit perfesser [[Karl Müllenhoff]] an 't opschrieven van de Platduutse grammatica en spelling. In 1856 kreeg-e een wetenschoppelijke graod an de Universiteit van Bonn, en in 1858 vestigden hi'j hum in Kiel as ''privatdozent'' in de Duutse literetuur en talen. Groth stelden det wat 't Nedersaksisch an abstraherend vermogen tekortschöt, vergoed wördt deur de zinnelijke trefzekerheid van de taal. Mar hi'j vund det zien collega-schriever Fritz Reuter 't Nedersaksisch teveule gebruukten um dommige, voele volksfeguren uut te beelden. Reuter schreef hum terogge det heur mienings lieke veule verschilden as heur dialecten.

Groth schreef ok vertellegies en jeugdherinnerings. Hi'j wördden in 't [[Standerdduuts]] vertaald en zien verzameld wark wördden bi'j zien leven uutegeven. De componisten [[Johannes Brahms]] en [[Arnold Schönberg]] hebt veule van zien liedties op meziek ezet.

====Harm Tiesing====
Harm Tiesing uut [[Börger]] warkten van jongsofan op de boerderi'je. Hi'j ontwikkelden hum deur zölfstudie. Hi'j had een bulte karkelijke en sociaole functies: jaken, gemienteraodslid, ambtenaor bi'j de börgerlijke staand en sikketaoris van 't waterschop en de Gezondheidscommissie. Oaver laandbouw- en volkskundige underwarpen schreef-e meer as duzend stokken in kraanten, tiedschriften en almenakken. Hi'j schreef ok [[Drèents]]e tenielstokken en inkele gedichten, mar veural bekend bint zien dörpsnovelles in fulletonvörm. Drei daorvan, zowat hielemaole Drèentstalig, kwamen nao zien dood in boekvörm uut: ''Marthao Ledeng, de bloem van 't daarp'' (fulleton van 1892/93), ''Over de Hunse [hoe Veenholtens volk d'r leefde] 'n vertelling veur 't Drèèntsche volk'' (fulleton van 1901/02) en ''Zien broed verloren'' (fulleton van 1902/04).

Tiesing wördt niet herinnerd as schöpper van grootse literetuur, zoas det de hierbaoven enuumde negentiende-ieuwse schrievers waren. 't Oaverzichtswark ''Drèentse schrieverij'' nuumt hum '' 'As schriever mislukt' '', mar voegt daoran toe: '' 'as opbewaorder van aolde gebruken, hef e een weerde die zien gelieke haost niet kent. [...] As 'n fienschilder beschreef e ho of 't zat, ho of 't gung en ho of 't was. Hij legde een leefwieze vast van 'n heul gewest as 'n socioloog in 'n tied doe ze van zuks agil nog niet heurd harren.' ''<ref>Stieneke Boerma en Rouke Broersma (1993). ''Drèentse schrieverij''. Zuudwolde: Stichting Het Drentse Boek.</ref> <!-- p. 32 --> Dizze schrieveri'je van mangs beparkte literaire kracht, mar vol beschrievings van 't volksleven en vol mandielige gevulens, vi-j ok in de [[20e eeuw|twintigste ieuw]] bi'j een köppel Nedersaksische dichters en romanschrievers. Zi'j hebt 't veurbereidend wark edaon veur de meer experimentele, persoonlijke en ni'jmoodse Nedersaksische schrieveri'je vanof de twiede helfte van de twintigste ieuw.

====Wiedere schrievers en anfieteraors====
[[Ofbeelding:De drie podagristen.jpg|thumb|left|210px|Staandbeeld in Coevern van de 'drie podagristen': zi'j zörgden veur publicatiekenalen veur de Nedersaksische schrieveri'je]]
De negentiende ieuw was er iene van 't oprichten van regionaole almenakken en tiedschriften, die as de vrogste publicatiekenalen dienden veur de ontwakende Nedersaksische schrieveri'je. D'r was vanuut de [[Romantiek]] slim veule belangstelling veur volksgebruken en streekeigen. Een veurbeeld van dizze belangstelling levert de 'drie podagristen': 't pseudoniem van de uutgever [[D.H. van der Scheer]] (1791-1859), de schriever [[Harm Boom]] (1810-1885) en de predikaant [[A.L. Lesturgeon]] (1815-1878). Under dit pseudoniem publiceerden zi'j in [[Coevern]] heur reisverhalen oaver Drenthe, vol wederwaardigheden oaver de zeden, gebruken en taal van 't volk.

Heur reisverslagen en wiedere schrieveri'je en uutgeverswark waren volngs de literetuurhistoricus Hendrik Nijkeuter '' 'een stimulans tot het verhogen van het literaire niveau in Drenthe' ''.<ref>Hendrik Nijkeuter (2001). ''De "pen gewijd aan Drenthe's dierbren grond" : literaire bedrijvigheid in de Olde Lantschap, 1816-1956''. Grunnen: RUG (dissertatie, p.23)</ref> Rouke Broersma schrif in de bloemlezing ''Scheupers van de taol'' oaver de drie podagristen: '' 'Zij waren bepaald geen enghartige regionalisten, maar eerder ruimdenkende kosmopolieten, die, in overeenstemming met de toenmalige tijdgeest, de Romantiek, en vanuit een brede internationale oriëntatie, erkenning zochten voor het streekeigene, dus ook voor streektaal en streekliteratuur. Ze onderzochten, studeerden, schreven, zetten anderen aan tot onderzoek, studie en schrijven, ze ontwikkelden publicatiekanalen (uitgeverij, krant, almanak). De Drentse literatuur is begonnen.' ''

==Zie ok==
*[[Kopstôkken]]

== Rifferenties ==
<references />

{{Dia|Dit stok is eskreven in 't [[Zuudwest-Zuud-Drèents]] van de Drèents-Oaveriesselse grèensstreek.}}

[[Kattegerie:Drèents artikel|Nedersaksische schrieveri'je]]
[[Kattegerie:Nedersaksische cultuur|Nedersaksische schrieveri'je]]
[[Kattegerie:Nedersaksische schrieveri'je|Nedersaksische schrieveri'je]]

[[nds:Plattdüütsche Schrieveree]]
