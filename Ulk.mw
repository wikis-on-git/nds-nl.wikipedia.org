{{wiu}}
De '''ulk''' of '''buunzek''' (''Mustela putorius'') is een klein, vernimstig [[roofdieren|roofdier]] det beheurt töt de femilie van de marterachtigen ([[Marterachtigen|Mustelidae]]). De ulk is waorschienlijk de wilde veurvader van de [[fret (dier)|fret]].

==Kenmarken==
Een volwassen ulk wördt 29 töt 46 cm laank. De mannegies bint groter as de wiefies. Een mannegien hef een kop-romplengte van 30,5 töt 46 centimeter, hef de starte gemiddeld 14 centimeter laank en weegt 500 töt 1500 gram. Een wiefien hef een kop-romplengte van 29 töt 35,5 centimeter, hef de starte gemiddeld 12,5 centimeter laank en weegt 450 töt 800 gram.

De ulk hef een donkere vacht, mit witte oorraandties, een witte snoete, witten vlekken maank de oren en ogen en een donker masker. De zied hef e lichter van kleur. In de zomer lig de wollige, lichtbroene töt gelige ondervacht grotendiels verbörgen onder de donkerkleurige dekhaoren. In de winter stiet dizze ondervacht uut, waordeur een ulk d'r dikker uutzöt. In de zomer zöt e d'r donkerder uut.

==Gedrag==
As de ulk in 't nauw ebrocht wördt, spuit e een stinkend, melkig vocht uut de [[atepoele|arft]]grote stinkklieren an de basis van de starte. Dit spul gebruukt e ok umme d'r zien territorium mit te markeren. De [[Latien]]se name ''Mustela purotius'' wil dan ok zeggen ''stinkende wezel''.

De ulk is een nachtdier det oaverdag in zien hollegien blif. Hi'j graaft vake zien eigen hol, mar kan ok een leug [[knien|knienehol]] innemen of in een netuurlijke holte maank de stiender kroepen. 't Hol bekleedt e mit [[grös]] en [[mos]]. De ulk leeft [[solitair]].

==Eteri'je==
De ulk is een felle rover die naost [[moes (dier)|moezen]], [[rötte]]n en [[kikker]]ds ok een (veul grotere) [[kiepe]] of [[knien]] niet uut de weg giet. [[Knaagdieren]] en kikkerds bint zien belangriekste voedsel, mar ok [[veugel]]s, [[regenwörm]]s, [[insect]]en, [[evertasse]]n en aas et e wal. As een ulk d'r in slag een kiepehokke binnen te komen, kan e veul of zölfs alle kiepen doodbieten.

Hi'j hef verscheiden technieken um zien prooi dood te kriegen: een kikkerd biet e in de nakke, een moes in de kop, een knien in de neuze en een fezaant biet e de nakke of. De ulk leg voedselveurraoden an. Bi'jtieden kuj enkele tientallen dooie en/of verlamde kikkerds en [[padde]]n in de buurte van een ulkenhol vienden.
