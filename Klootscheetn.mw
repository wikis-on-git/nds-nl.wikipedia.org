[[Ofbeelding:Bosselk kloot.JPG|thumb|2 kleute in n snee]]
'''Klootscheetn''' is n [[balspel]] woerbie deelnemmers probeert nen bal (of ''kloot'') oonderhaands zo wied meugelik te gooin. t Spel wördt duur joonk en oold spöald. Der bestoat verschilnde variaantn:

*n [[Scheidsrechter]] bepoalt vuurof woer t eandpeunt is. De spöllers mut dan in zoo min meugelik wörpe den bepoaldn ofstaand oflegn.

*De spöllers sprekt met mekoar de spöltied of. Wee in dee tied met de meenste wörpe zo vear meugelik kömp, hef wunn.

n Bal (of ''kloot'') hef nen diameter van ongeveer 5,6 cm en is van vrogger oet van [[hoolt]] en an de binnkaante met [[lood]] of [[iezer]] ingötn.

==Geskiednis==
Klootscheetn is n oald gebroek dat al besteet zolange leu t zik köant heugn. Der goat verhaaln dat de [[farao]]s oet [[Olle Egypte|Egypte]] t al spöald hebt. Ook warn de [[Ier]]n der al vroo met gangs.

Duur restrikties van gröttere stean, umdat t vuur völ verneling en smangs zölfs reln zorgn, en oonder druk van völ riek haandelsvolk dat van boetn [[Nederlaand]] kwam an t eande van de [[middeleeuwn]] en t opkomnde [[Calvinisme|Kalvienisme]], wör de [[sport]] laankzaaman n spöl vuur de leegere klasn. Vandoar ook n naam ''klootjesvolk''.

t Schient dat, duurdat [[Ierlaand (laand)|Ierlaand]] nog n zetjen van Prins [[Willem van Oranje]] was, t klootscheetn doar n opleaving hef keand en tot an vandage gereageld spöald wördt.

==In de beuke==
Wellich t bekeandste vuurbeeld van klootskeetn in de beuke is in ''[[Mans Kapbaarg]]'' van [[G.B. Vloedbeld]]. Tiedns ne veeldtocht in dienst van [[Napoleon Bonaparte]] löp heuwdfiguur Mans Kapbaarg in ne hinderloage van de [[Balejoarn|Baljoarn]], dee't met slingers en keie t Fraanske leager anvalt. Kapbaarg verslöt doarop de Baljoarn duur öarn kaptein met ene ''smette'' met n kloot tusken de ogen te smietn.

==Rechtevoort==
[[Ofbeelding:Klootschieten.jpg|thumb|Klootscheetn in Twente]]
Duurdat der in [[Tweante]] en n [[Achterhook]] de leste [[decennia]] völle andach an [[kultuur]] scheunkn wördt, hef der in disse umgeaving ook ne opleaving van t klootscheetn plaats had. Ook wieder in [[Oaweriessel]] en in [[Dreanthe]] zeant ze drok op de sport.

In de [[Groafskop Beantem]] wörd t spöl in de weentermoandn duur vreendngroepn espöld. Ze hebt vake ne koare bie zik met etn en stoarkn draank um zik woarm te hooldn. In plaatse van nen kloot gebroukt ze ne kezevörmige heultne skiewe.

Ook in [[Duutslaand]] en [[Italiën]] is n anwas van serieuze spöllers te zeen. t Geet t klootscheetn zelfs zo good dat der al nen internationaaln boond van besteet, den elk joar wearldkampioenschapn organiseert.

In Tweante zeent verskeaidene Klootsketersvereniges, woervan at dr wat zo groot beent det ze n eegn verenigingshoes hebt. Kleaindere verenigings huurt van aandere verenigings de kantine of, of t [[kulturhus]].

==Neersassies==
*[[Drèents]]: ''klootschieten'' (uutspraoke ok ''sk''); ''-schaiten'', ''-scheiten'' ([[Noordenvelds|KVD]], [[Veenkelonioals|VK]], [[Zuudoost-Veen-Drèents|ZOV]]), ''-scheten'' ([[Midden-Drèents|MD]], [[Zuudwest-Drèents|ZWD]]), ''-scheeiten'' (KVD, MD), ''-sch(a)aiten'' (KVD, VK)
*[[Graofschopper plat]]: ''kloatsheeten'' 
*[[Grunnegs]]: ''klootschaiten''
*[[Oostfreisk]]: ''kloutskaiten'' (schriefwies: ''klootscheten'')

==Oetgoande verbeending==
{{commonscat|Klootschieten}}
*[http://www.klootschieten.com/ Nederlaandsn Boond vuur Klootscheetn (NKB)]

[[Kategorie:Tweants artikel]]
[[Kategorie:Spel]]
[[Kategorie:Sport in Drenthe]]
[[Kategorie:Sport in Gelderlaand]]
[[Kategorie:Sport in Oaveriessel]]
[[Kategorie:Achterhook]]
