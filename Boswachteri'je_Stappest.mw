[[Ofbeelding:ZwarteDennen9.jpg|thumb|right|260px|''Speulviever de Zwatte Dennen'']]
De '''Boswachteri'je Stappest''' (ok wal: ''Stappester Bos''; plaotselik ''Staatsbos'' enuumd) is een an-eplaant bos van [[Staatsbosbeheer]] op een ontginningsveld in de gemiente [[Stappest]].

==Ligging==
't Roem bemeten bos lig in een wieder agrarische umgeving. Daorumme bint dieren in 't wild d'r drok op, daorunder [[ree]]gies, [[dasse (dier)|dassen]], [[katekers]], [[raansoele]]n en [[edder]]s.

't Lig ten oosten van 't dörp Stappest, ten westen van [[Oud-Avereest]], ten noorden van [[Ni'jlusen]] en ten zuden van de [[Riest]], de greens tussen [[Drenthe]] en [[Oaveriessel]]. Teeng 't bos an ligt de dörpies [[IJhorst]] en [[Punthorst]].

==Ontstaon==
't Staatsbos is ontstaon op vroggere heidegrond. Tussen 1930 en 1940 hebt warklozen uut 't westen 't bos an-eplaant, veural mit naoldbomen. Zi'j waren deur de warkverschaffing inezet vanwegens de economische crisis. Een belangrieke bestemming van 't bos was holtproductie.

==Netuur==
De miest veurkomende bomen bint fien[[spar]]ren, Japanse [[lariks]]en en Douglas[[spar]]ren. Ok gruuit er Corsicaanse en Oostenriekse [[den]]nen, [[ekkelboom|ekkelbomen]] en [[borke]]n. D'r bint [[veen]]ties die niet veur 't volk toegaankelijk bint en veule stökkies heide, waoraj op de zaand- en schelpepaden kunt kuiern en fietsen. An de noordraand ligt de natuurterreinen Koothaor, Zwatte Venen, Gaanzeplas, Zoere Grachten en Vier Bargen.

==Veurzienings==
D'r bint speciaole ruterpaden, een mountainbike-route, völle padties umme te fietsen en kuieren en ok een paar geasfalteerde wegen. Um oaver 't bos te leren is er een activiteitenparcours en um 't lief te bewegen een trimparcours.

't Staatsbos hef een netuurkampeerterrein, de Dassenbörg, en een ondiepe speulplas mit een zaandstraandtien, de Zwatte Dennen, ok wal 't Schot enuumd. (Dizze viever is niet de oorspronkelijke. Die lig een klein endtien d'r vandaon en is niet meer toegaankelijk veur 't volk.) D'r is een kleine dagcamping, d'r bint huussies veur 't gemak en in 't hoogseizoen is de cafetaria lös. An beide kaanten hej een parkeerterrein midden tussen de bomen. In de zomer koomt hier veule Stappester jongen op of.

In 1995 hef de paragnost Van der Veen een boom bi'j de Zwatte Dennen an-ewezen die genezende krachten zol hebben. Uut de wiede umtrek kwaamp er volk op of. Lu die as hier hellig oaver waren, hebt de boom een jaor later um-ezaagd.

==Uutgaonde verwiezings==

* [http://www.staatsbosbeheer.nl/ontdek/bijzonderenatuurgebieden/details.asp?LOC_ID=62 Staatsbosbeheer oaver 't Staatsbos]
* [http://www.natuurlijk.nl/kopvanoverijssel/staphorst/boswachterij_staphorst.htm De dieren en plaanten van 't Staatsbos]
* [http://www.mysteriesvanhetreestdal.nl/verhalen/sagen/den/ Oaver de genezende den van Stappest]

{{Dia|Dit stok is eskreven in 't [[Zuudwest-Zuud-Drèents]] van de Drèents-Oaveriesselse grèensstreek.}}

[[Kattegerie:Drèents artikel]] 
[[Kattegerie:Netuur]]
[[Kattegerie:Oaveriessel]]

[[nl:Boswachterij Staphorst]]
