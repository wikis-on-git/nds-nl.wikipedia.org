[[Ofbeelding:Bilderberg Wientjes Zwolle.jpg|thumb|400px|Grand hotel Wientjes in [[Zwolle]]]]
Een '''hotel''' is een dienstverlienend bedrief daoraj teugen betaeling veur ien of meerdere nachten een kaemer mit bedde kunnen kriegen. Hotels wodden miest gebruukt deur toeristen, zaekenreizigers en aandere reizigers die in de plaese in kwestie gien eigen woonruumte of overnachtingsgelegenheid hebben. Et woord hotel komp uut et [[Oldfraans]] ''(h)ostel'', laeter ''hôtel'', veur een verzorgingshuus veur bezukers, uut [[Middelieuws Latien]] ''hospitale'', harbarg/groot huus, van [[Latien]] ''hospes'', vrömdeling/butenlaander/gast.

Hotels wodden onderscheiden van [[Stee-en-stoetje|'''stee-en-stoete''']] (''bed and breakfast''), wat deurgaons woonhuzen bin waor de eigenaars van de akkemodasie ok zelf wonen, en van de '''[[jeugdharbarg]]''', daoraj gewoonlik een slaopzael mit aanderen dielen. Een specifiek soort hotel is et '''motel''' (een saementrekking van ''motor hotel''): een niet biester luxueus hotel an de deurgaonde weg. Automobilisten kunnen der overnachten veurdat ze de aandere dag wieder vaeren. Een '''grand hotel''' is een groot, luxe hotel, vaeke in een staotig gebouw in treditionele of klassieke bouwstiel.

In en naobi'j de binnenstad van grotere steden vien ie een bulte hotels, mit naeme in de buurte van grotere treinstesjons en vliegvelden. Wat kleinere plaesen hebben vaeke ok wel ien of meer hotels.

==Veurzienings==
[[Ofbeelding:Mercure hotel taksim.jpg|thumb|400px|Een typische hotelkaemer van een grote keten]]
Wat een hotel binnen en buten de kaemer an veurzienings hef, hangt dervan of van hoe ienvoldig of luxueus et is. Et [[hotelklassifikasie|antal steerns]] dat et hotel hef zeg daor wat over. De mieste hotelkaemers hebben wel een kleerkaste, een tillevisie, en [[Wi-Fi]] veur et internet. Wieder kunnen der veurzienings zoas een koelkassien en een kluus veur weerdevolle spullen wezen. Kaemers hebben vaeke een eigen badkaemer mit toilet en douche of badkupe, mar et komp ok veur dat disse veurzienings edield wodden mit aandere gasten en buten de kaemer te vienden bin.

Zogenaemde boektielhotels beheuren vaeke niet tot een hotelketen en besteden bezundere andacht an sfeer en inrichting, waorbi'j elke kaemer aanders inericht kan wezen. In een kapsulehotel of ''pod hotel'', een hotelsoorte die aj veural in [[Japan]] vienen, slap elke gast in een eigen kapsule daoras wieder niks in past; toilet en doucheveurzienings bin ampart.

Hiel wat hotels hebben een eigen ontbijtzael; gasten hebben dan de meugelikheid om allennig overnachting te boeken of overnachting mit ontbijt. Wat luxere hotels hebben nogal ies veurzienings zoas een zwembad, een restaurant, een zaekencentrum (mit komputers, printers en aander kantoorgerei), kienderopvang, zaelen veur konferensies en evenementen, sport- en fitnessveurzienings en een spa.


{{Dia|Dit stok is eschreven in et [[Stellingwarfs]] van de Kop van Overiessel.}}

[[Kategorie:Stellingwarfs artikel]]
[[Kategorie:Hotel| ]]
