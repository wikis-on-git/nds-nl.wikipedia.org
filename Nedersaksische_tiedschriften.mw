{{etelazie}}[[Ofbeelding:TiedschriftRoet.jpg|thumb|200px|Drèents letterkundig tiedschrift ''Roet'']]
'''Nedersaksische tiedschriften''' bint periodieken die in íen of meerdere variaanten van 't [[Nedersaksisch]] eschreven bint of, in briedere zin, periodieken in netzölfde welke taal mit Nedersaksische onderwarpen. Dit artikel is ericht op tiedschriften daorin de Nedersaksische ''taal'' gebruukt wördt.

In 't Nedersaksische taalgebied bint d'r talloze kraanten, advertentiebladen en Nederlaandstalige tiedschriften daoras mit riegelmaot, of wal ies, gedichten, [[stieklstokkien|stiekelstokkies]] en verhalen in 't Nedersaksisch in verschient. In dit artikel wördt tiedschriften enuumd daorin 't Nedersaksisch historisch een belangrieke stee hef ehad, asok tiedschriften die d'r speciaol bint veur de Nedersaksische schrieveri'je.

==Almenakken==
Vanof de [[19e eeuw|nègentiende ieuw]] verschenen Nedersaksische verhaalties, gedichten, anekdotes, woordenliesten en zuks in [[almenak|almenakken]] in de pervincies [[Grunnen (provìnzie)|Grunning]], [[Drenthe]], [[Oaveriessel]] en [[Gelderlaand]]. Dizze almenakken kwammen alle jaoren uut en bevatten, naost infermaotie van algemien belang, geschied- en volkskundige teksten, mangs in de volkstaal. Dit waren de eerste bladen daoras 't eschreven Nedersaksisch een stee in kreeg.

==Driemaandelijkse Bladen==
[[Ofbeelding:Driemaandelijksche Bladen.png|thumb|200px|''Driemaandelijks(ch)e Bladen'', eerste riege]]

In de ''[[Driemaandelijkse Bladen|Driemaandelijks(ch)e Bladen voor taal en volksleven in het oosten van Nederland]]'', veur 't eerst uutegèven in 1901 deur de Vereeniging tot onderzoek van Taal en Volksleven in het Oosten van Nederland, stund onderzuuk oaver 't Nedersaksisch. Ok vunden ie d'r Nedersaksischtalige verhalen in, zoas van de [[Zwolle|Zwollenaor]] [[Willem Kloeke]] (1852-1934).<ref>[http://www.wieiswieinoverijssel.nl/details2.asp?Id=122 Wie is wie in Overijssel: Willem Kloeke]</ref> D'r stunden woordenliesten in, zoas die van de Gelders-Oaveriesselse dialecten, an-elegd deur de 'Nedersaksische pionier' [[Johan Hendrik Gallée]] (1847-1908).<ref>[http://www.biografischwoordenboekgelderland.nl/bio/3_Johan_Hendrik_Gallee Biografisch Woordenboek Gelderland: Johan Hendrik Gallée]</ref> Ok naamkunde en de studie van [[Nedersaksische literetuur]] hadden een stee, en bi'jdrages die de samenhang van 't Nedersaksisch en 't [[Platduuts]] behaandelden.

De ''Bladen'' stunden onder redactie van de Achterhoekers Gallée en [[Gerrit Jan Klokman]], bi'jestaone deur mitwarkers uut aandere Oost-Nederlaandse regio's. Vanof 1909 deu [[Jan Bergsma]] de redactie. In 't crisisjaor 1931 hölden de ''Bladen'' op te verschienen, mar een ni'je riege wördden op-ezet in 1949. Hierveur wördden een veriening op-ericht deur [[Herman Bezoen]] uut [[Twente]] en [[Jan Naarding]] uut Drenthe.

In 1955 wördden de ''Bladen'' 't orgaan van 't [[Nedersaksisch Instituut]] van de [[Rieksuniversiteit Grunning]]. In 2002 was 't vanni'js of-elopen mit de ''Driemaandelijkse Bladen''.<ref>[http://www.encyclopediedrenthe.nl/Driemaandelijkse%20Bladen Encyclopedie Drenthe Online oaver de Driemaandelijkse Bladen]</ref><ref>Ludger Kremer (2008), 'Geschiedenis van de Nedersaksische taalkunde'. In Henk Bloemhoff, Jurjen van der Kooi, Hermann Niebaum en Siemon Reker (red.), ''Handboek Nedersaksische Taal- en Letterkunde''. Assen: Van Gorcum</ref>

==Regionaole bladen mit plaatse veur streektaal==
===Grunning===
De [[Grunnen (provìnzie)|pervincie Grunning]] was binnen de Nedersaksischtalige gebieden een zwaortepunt van [[regionaolisme]] en streektaalliteretuur, wat niet altied haand in haand gunk. De geschiedenis van de Grunningstalige schrieveri'je vaalt, temiensen vanof 1916, goeddiels samen mit de geschiedenis van culturele en literaire tiedschriften.<ref>Fokko Veldman en Hanny Diemer (2008), 'De literatuur van Groningen'. In Henk Bloemhoff, Jurjen van der Kooi, Hermann Niebaum en Siemon Reker (red.), ''Handboek Nedersaksische Taal- en Letterkunde''. Assen: Van Gorcum</ref> Dezölfde interesse in de regionaole cultuur die aj ok in de ''Driemaandelijksche Bladen'' vunden, kooj weerummevienen in 't in 1916 op-erichte tiedschrift ''"Groningen". Tijdschrift voor de Volkstaal, Geschiedenis, Volksleven enz. van de Provincie Groningen''.

[[Ofbeelding:Geert_Teis.jpg|right|thumb|160px|De Grunninger schriever en dichter Geert Teis Pzn. ([[Gerhard Willem Spitzen]]) bundelden de krachten van de Grunninger tiedschriften en was de eerste heufdredacteur van 't ''[[Maandblad Groningen]]'']]Twei jaor later wördden dit tiedschrift op-evolgd deur 't ''[[Maandblad Groningen]]'', een uutgave van veriening [[De Grönneger Spraok]], mit as ondertitel: ''Geïllustreerd maandblad voor geschiedenis, volkstaal, kunst, industrie en landbouw van Stad en Lande''. Töt 1928 was de heufdredacteur Geert Teis Pzn (pseudoniem van [[Gerhard W. Spitzen]]). Teis was onder de indrok van [[Nedersaksische_literetuur_t%C3%B6t_1900#De_Platduutse_klassiekers|de klassieke Platduutse schrievers]] en had ok literaire ambities veur Grunning. Mar niet alle Grunningstalige schrieveri'je in 't ''Maandblad Groningen'' was literair; een bulte d'rvan was op 't verleden ericht en was bedoeld as uutdrokking van de Grunninger identiteit. Onder leiding van Teis, [[Jo Rietema]] en [[Jelte Dijkstra]] gunk 't blad van algemien cultureel tiedschrift wat meer op 't literaire an. In de [[Tweide Wereldoorlog|oorlog]] verscheen 't blad niet.

Nao de oorlog gunk 't verdan mit 't ''Maandblad Groningen'', mar in 1946 kwaamp Dijkstra uut de tied en stopten ok Rietema d'r mit. Onder [[Sien Jensma]] en [[Jan Boer]] kenden 't tiedschrift nog twei jaorgangen. Zi'j nuumden 't in de ondertitel ''letterkundig tijdschrift'' en kwamen mit heur literaire ambities de wèensen van een antal jongere streektaalschrievers in de mute. Ie kregen een verschil tussen regionaolisten die de streektaal zagen as uting van 't regionaole eigen, die niet per se literair hoefde te wèzen, en schrievers die strengere literaire maotstaven wolden anholden.

In 1948 kreej een ni'j tiedschrift, ''[[Stad en Lande (tiedschrift)|Stad en Lande]]'', det de opvolger wol wèden van 't ''Maandblad Groningen''. Zoas dit leste tiedschrift eerder had edaone, naamp ''Stad en Lande'' ok ''[[Dörp en Stad]]'' op, 't mitdielingsblad van de [[Algemene Vereniging Grunnen]]. Toe as 't nao een enkelde jaorgaank of-eleupen was mit ''Stad en Lande'', wördden ''Dörp en Stad'' een zölfstaandig tiedschrift det bestaon zol töt 1971. 't Was een regionaolistisch striedblad en in starke maote de spreekbuus van de regionaolist [[Kornelis ter Laan]].

In 1954 richtten jongere streektaalschrievers mit literaire eisen 't blad ''[['t Swieniegeltje]]'' op, det al rap een algemien Nedersaksisch literair blad wördden (zie hieronder meer). De Algemene Vereniging Grunnen, onder veurzitterschop van Ter Laan, mus hier niks van hebben. Ter Laan vund det ''Dörp en Stad'' al iederiene genog gelegenheid gaf um hum in 't belang van de pervincie te uten. 't Verschienen van een ni'j blad stelden e geliek an 't vermotten van krachten. De redactie van'' 't Swieniegeltje'' had esteld det mit 't vörtgaon van 't ''Maandblad Groningen'' 't leste literair-culturele blad veur Grunning was verdwenen. Wieder steuk'' 't Swieniegeltje'' meer en meer de haand uut naor aandere Nedersaksische regio's in Nederlaand en Duutslaand, wat muulijk lag bi'j de Grunninger regionaolisten rond Ter Laan (en bi'j regionaolisten elders).<ref>Hendrik Entjes (2008), 'Nedersaksische letterkunde onderweg'. In Henk Bloemhoff, Jurjen van der Kooi, Hermann Niebaum en Siemon Reker (red.), ''Handboek Nedersaksische Taal- en Letterkunde''. Assen: Van Gorcum</ref>

Toen 't eerste nommer van'' 't Swieniegeltje'' bi'j de drokker lag, verscheen een parsbericht daorin de vörming van een ni'je stichting, [[De Groninger Warf]], bekend wördden emeuken. De Groninger Warf wol det'' 't Swieniegeltje'' op zol gaon in een ni'j op te zetten tiedschrift. Dizze besprekings leupen op niks uut. Veurjaor 1955 verscheen 't eerste nommer van ''De Warf'', cultureel maondblad veur Grunning, det íen jaor bestaon hef en d'r mit uutscheidden mit 't veuruutzicht op een te vörmen [[Groninger Culturele Gemeenschap]], die centeri'je van de pervincie zol kriegen.<ref>Hendrik Entjes (2008), 'Nedersaksische letterkunde onderweg'. In Henk Bloemhoff, Jurjen van der Kooi, Hermann Niebaum en Siemon Reker (red.), ''Handboek Nedersaksische Taal- en Letterkunde''. Assen: Van Gorcum</ref> Dizze Gemienschop kwaamp d'r en begunden in 1958 mit de uutgave van ''[[Groningen, cultureel maandblad]]''. Dit maondblad bestund töt 1979 en had oaver 't algemien een hoog literair niveau.<ref>Fokko Veldman en Hanny Diemer (2008), 'De literatuur van Groningen'. In Henk Bloemhoff, Jurjen van der Kooi, Hermann Niebaum en Siemon Reker (red.), ''Handboek Nedersaksische Taal- en Letterkunde''. Assen: Van Gorcum</ref>

In 1982 kriej in [[Grunnen (stad)|Stad]] 't Grunningstalige literaire tiedschrift ''[[Krödde (tiedschrift)|Krödde]]''. Kiekt onder 't heufien 'Krödde' veur meer detail.

===Drenthe===
Töt 1900 haj in Drenthe weinig literaire tiedschriften. Midden [[19e eeuw|19e ieuw]] stunden in 't kört verschienende ''Drenthina of vergeet mij niet'' Drèentstalige bi'jdragen van de haand van heufdredacteur [[Cornelis van Schaick]]. Langere Drèentstalige verhalen verschenen veural as [[fulleton|fulletons]] in kraanten. Vanof 1929 verscheen 't maondblad ''[[Drent(h)e|Drente]]'' (vanof 1948 ''Drenthe''), det wègens de grune umslag een steugien de ondertitel'' 't Greuntien'' had. 't Blad was een spiegel van 't opbluuiende Drèentse verienigingslèven, daorin veural Drèentstalige en ok Nederlaandstalige stokken stunden, literair en aanderszins. Ok stunden d'r literaire beschouwingen, boekankondigingen en besprekings in.<ref>[http://www.encyclopediedrenthe.nl/Drent(h)e Encyclopedie Drenthe Online oaver 't maondblad ''Drent(h)e'']</ref>

===Stellingwarf===
De [[Stellingwarfs|Stellingwarver]] schrieveri'je kump goed op gaank in de jaoren zeuventig van de [[20e eeuw|20e ieuw]]. Veural in de bladen ''Stellingwerf'' (veur [[Weststellingwarf]] en umgeving) en ''De Nieuwe Ooststellingwerver'' (veur [[Ooststellingwarf]]) kriej dan een bulte infermatie over et Stellingwarfs en de taalbeweging die hum daor ontwikkelden.<ref>Henk Bloemhoff en Pieter Jonker (2008), 'Stellingwerver literatuur'. In Henk Bloemhoff, Jurjen van der Kooi, Hermann Niebaum en Siemon Reker (red.), ''Handboek Nedersaksische Taal- en Letterkunde''. Assen: Van Gorcum, blz. 353</ref> In 1972 verschient 't eerste nommer van 't tiedschrift ''[[De Ovend]]'', veur schrieveri'je in 't [[Stellingwarfs]] en oaver de [[Stellingwarven]]. Kiekt hieronder onder 't heufien 'De Ovend' veur meer detail.

==Tiedschriften binnen de Nedersaksische Beweging==
Rond de jaoren vieftig perbeerden een miest uut academici en [[Nedersaksische schrieveri'je|schrievers]] bestaonde [[Nedersaksische Beweging|beweging]] de stee van 't Nedersaksisch te verbetern en contacten te leggen tussen lu die in [[Nederlaand]] en [[Duutslaand]] gaanks waren mit de streektaal en de Nedersaksische cultuur. De beweging kwaamp mit iene spelling veur 't hiele Nedersaksische taalgebied, de [[Vosbergenschriefwiese]].<ref name="Entjes1990" /> Dizzend sleug niet bried genog an onder Nedersaksische schrievers en wördt tègenwoordig niet meer gebruukt.

===Noaberschopp===
''[[Noaberschopp]]'' was een grèensoaverbroggend Nedersaksisch tiedschrift veur Twente en 't [[Münsterlaand]], det verscheen in 1932. 't Blad was d'r dus al varre véur de Nedersaksische Beweging van de jaoren vieftig, mar leup daor qua doelstelling op veuruut. Daorumme krig 't hier zien stee as iene van de tiedschriften in de giest van dizze beweging. 't Tiedschrift wol de [[naober]]schoppelijke baanden verstarken en schreef:'' 'Dütt Blatt [...] sall Brüggen bauen tüsken Ju en us.' ''De naodrok lag daorbi'j op de mandielige spraoke.<ref>Jannie Bakker-Rietman en Frank Löwik (2008), 'Streektaalliteraturen in Overijssel'. In Henk Bloemhoff, Jurjen van der Kooi, Hermann Niebaum en Siemon Reker (red.), ''Handboek Nedersaksische Taal- en Letterkunde''. Assen: Van Gorcum</ref>

==='t Swieniegeltje===
[[Ofbeelding:Swieniegeltje.jpg|thumb|right|140px|'' 't Swieniegeltje, tiedschrift föör vaderland en moderspråke'']]
Van 1954 töt 1959 kwaamp in de [[Grunnen (provìnzie)|Grunninger]] plaatse [[Knoal (dörp)|Knoal]] ''[['t Swieniegeltje]]'' uut, een literair tiedschrift veur schrieveri'je in de verschillende Nedersaksische/Platduutse dialecten. Onder de (wisselnde) redacteurs waren [[Willem Diemer]], [[Jan Niehoff]], [[Arnold Rakers]], [[Gerard Vloedbeld]], [[Simon van Wattum]] en [[Harm Werners]]. In '' 't Swieniegeltje'' stunden gedichten, verhalen, essays, teniel, liedties, boekbesprekings en ummezettings.

Ien van de kenmarken van de beweging en 't tiedschrift waren de samenwarkingsbaanden tussen platschrievers uut Nederlaand en de Duutse greensstreek. Hoewal 't tiedschrift begunden as Grunnings literair blad, weur 't al rap, mit drei, vier nommers, interregionaol.

Onder de schrievers die in '' 't Swieniegeltje'' publiceerden, waren [[Jan Boer]], [[Johanna van Buren]], [[Klaas Hanzen Heeroma|Klaas Heeroma]], [[Hans Heyting]], [[Derk Sibolt Hovinga]], [[Arend Lamm]], [[Anne van der Meiden]], [[Karl Sauvagerd]],  [[Wilhelmine Siefkes]], [[Gerard Vloedbeld]], [[Harm Werners]] en [[Gerriet Wilms]]. Van de redacteurs drokten bename Diemer mit zien veule bi'jdrages een stempel op 't blad. Naost alderhaand literaire inhold, weur d'r in 't blad veule prakkezeerd oaver 't uutbouwen van 't Nedersaksisch as cultuurtaal. Nao vief jaorgangen mus '' 't Swieniegeltje'' d'r deur financiële problemen mit uutscheiden.<ref>Willem Diemer (red.) (1985), ''Eendracht & Twist. Uit het archief van het letterkundig tijdschrift 't Swieniegeltje (1954-'59)''. Stabo/All-Round</ref><ref name="Entjes2008" /><ref>[http://dissertations.ub.rug.nl/faculties/arts/2003/f.g.h.loewik/ F.G.W. Löwik (2003), ''De Twentse Beweging: strijd voor modersproake en eigenheid''. Grunning: Rieksuniversiteit Grunning. Heufdstok vief en zesse]</ref>

===Twenterlaand, en -leu en -spraoke===
Van 1956 töt 1961 gaf de [[Twente|Twèentse]] romanschriever [[Johan Gigengack]] 't tiedschrift ''[[Twenterlaand en Leu en Spraoke]]'' uut. De Twèentse schriever [[G.B. Vloedbeld|meister G.B. Vloedbeld]] hef hier redacteur van ewest. 't Tiedschrift scheidden d'r mit uut toen Gigengack deur beholdende Twèentse schrievers wördden an-evalen um zien taboes brekende roman ''De boetenste duusternis'' (1961).

===De Moospot/De Moespot===
In 1958 begunden de [[Sallandse schrieverskring]] mit de uutgave van ''[[De Moespot|De Moospot]]''. Umdet sommigen de name te [[Tweants|Twèents]] vunden klinken, veraanderden dizze in 1963 in ''De Moespot''. 't Vörreljaors verschienende tiedschrift veur proza en dichtwark in 't Nedersaksisch van [[Oaveriessel]] en [[Gelderlaand]] wördden in 1966 't orgaan van 't ni'j op-erichte [[Verbond van Nedersaksische Dialectkringen]] (Verbond veur Neersasse Dialektkringen), waordeur 't beparkte ledenantal gruuiden.

In 't blad, det vandage nog verschient, viej ok verieningsni'js, ankondigingen van ni'j uutekomen streektaalboeken en redactionele artikels oaver 't Nedersaksisch. Veur ''De Moespot'' bint mitandoen en briede leesberheid belangrieker as 't anholden van literaire maotstaven.<ref>Jannie Bakker-Rietman en Frank Löwik (2008), 'Streektaalliteraturen in Overijssel'. In Henk Bloemhoff, Jurjen van der Kooi, Hermann Niebaum en Siemon Reker (red.), ''Handboek Nedersaksische Taal- en Letterkunde''. Assen: Van Gorcum</ref><ref>[http://dissertations.ub.rug.nl/faculties/arts/2003/f.g.h.loewik/ F.G.W. Löwik (2003), ''De Twentse Beweging: strijd voor modersproake en eigenheid''. Grunning: Rieksuniversiteit Grunning. Heufdstok zesse en achte]</ref>

''De Moespot'' gebruukt tègenwoordig de in 2000 ontwikkelde [[SONT-spelling]], die uuteprakkezeerd is veur 't hiele Nedersaksische taalgebied in Nederlaand: een passien terogge in vergelieking mit de ambities van de oldere Vosbergenschriefwieze, die ok veur Duutslaand bedoeld was. Midden jaoren negentig was de oplage van ''De Moespot'' 1300 exemplaren.

===Modersproake en Noaberschup===
Vanof 1959 verscheen van de uutgever [[G. ten Holt]] ''[[Modersproake en Noaberschup]]'', een tiedschrift det wieder wol gaon in de trant van'' 't Swieniegeltje''. Ten Holt schreef:'' 'Et müt 'n tiedschrift wödden föör et Volk van Münsterland - Graafschup Benthem - Emsland - Gelderschen Achterhook - Twente en Salland.' ''Ok in 't gebruuk van de Vosbergenschriefwiese sleut hum ''Modersproake en Noaberschup'' an bi'j'' 't Swieniegeltje''.

Deur slimme ziekte van Ten Holt mus 't tiedschrift nao zes ofleverings uutscheiden.<ref name="Entjes1990" />

===Weerwoord===
In 1965 perbeerden twei veurmaolige mitwarkers van '' 't Swieniegeltje'', [[Hendrik Entjes]] uut [[Oaveriessel]] en [[Simon van Wattum]] uut Grunning, vanni'js een grèensoaverschriedend literair en cultureel tiedschrift te maken. 't Kreeg de titel ''[[Weerwoord (tiedschrift)|Weerwoord]]''. Mit de [[Graofschop Benthem|Benthemer]] taalkundige [[Arnold Rakers]] was erisselveerd oaver 't opzetten van 't blad, mar Rakers kwaamp uut de tied nog veur 't verschienen van 't eerste nommer. Vanof 't tweide nommer zat Stephan Selhorst uut Raesfeld, Westfaolen in de redactie. Nao 't darde nommer scheidden ''Weerwoord'' d'r mit uut.<ref name="Entjes2008" /><ref>Fokko Veldman en Hanny Diemer (2008), 'De literatuur van Groningen'. In Henk Bloemhoff, Jurjen van der Kooi, Hermann Niebaum en Siemon Reker (red.), ''Handboek Nedersaksische Taal- en Letterkunde''. Assen: Van Gorcum</ref>

===Twijspaalk===
[[Ofbeelding:Simon van Wattum door Marten Grupstra.jpg|thumb|160px|[[Simon van Wattum]], börstbield deur Marten Grupstra in de bieb van [[Knoal (dörp)|Knoal]]. De dichter Van Wattum was redacteur van'' 't Swieniegeltje'', later van ''Twijspaalk'']] ''Twijspaalk'' (ondertitel: ''Moandkraant veur Grunnen''), een giesteskiendtien van de Grunninger dichter [[Simon van Wattum]] - die ok had mitewarkt an'' 't Swieniegeltje'' - wördden op-ezet in 1966. In de redactie zaten Van Wattum en 'Hadewich Klooster', iene van de veule pseudoniemen die Van Wattum in 't tiedschrift gebruukte. Later wördden de redactie uutebreid mit aandern.

''Twijspaalk'' was satirisch van aord, wat later ok 't Drèentse blad ''[[Roet (tiedschrift)|Roet]]'' in de beguntied kenmarkte. Ok stunden d'r cabareteske stokkies in en gedichten, de leste veural van Van Wattum onder zien pseudoniem Hadewich Klooster. Wiedere mitwarkers waren [[Hendrik Entjes]], [[Haarm Maaijer]], [[Jan Siebo Uffen]] en [[David Hartsema]].

Nao negen nummers was 't of-eleupen mit ''Twijspaalk''.<ref>Fokko Veldman (1990). 'Naoorlogse dialectliteratuur in Groningen'. In Jurjen van der Kooi (red.), ''Dialectliteratuur: balans en perspectief van de moderne streektaalletterkunde in Oostnederland en Nederduitsland: een bundel studies''. Grunning: Sasland</ref>

===De Pennevogel===
't tiedschrift ''[[De Pennevogel]]'', op-ezet in 1974, mag dan uut een tied stammen toe as de Nedersaksische Beweging van de vieftiger jaoren al lange was uutedoofd, 't zöcht wal ansluting bi'j 't ideaal van '' 't Swieniegeltje'' um een stee te bieden an literaire schrieveri'je in Nedersaksische dialecten in Nederlaand en Duutslaand.

De redacteurs waren [[Ton Kolkman]] uut [[Twente]], [[Jannie Bakker-Rietman]] uut [[Gällemuun|Gellemuun]] en [[Henk Bloemhoff]] uut [[Stellingwarf]]. 't Uutbrengen van ''De Pennevogel'' verleup muizem; d'r was gebrek an belangstelling veur. 't Leste, zeuvende nommer, een dubbelnommer, kwaamp end 1979 uut.<ref>Fokko Veldman (1990), 'Naoorlogse dialectliteratuur in Groningen'. In Jurjen van der Kooi (red.), ''Dialectliteratuur: balans en perspectief van de moderne streektaalletterkunde in Oostnederland en Nederduitsland: een bundel studies''. Grunning: Sasland</ref><ref>Henk Bloemhoff en Pieter Jonker (2008), 'Stellingwerver literatuur'. In Henk Bloemhoff, Jurjen van der Kooi, Hermann Niebaum en Siemon Reker (red.), ''Handboek Nedersaksische Taal- en Letterkunde''. Assen: Van Gorcum</ref>

===Boekenbus===
De ''[[Boekenbus]]'' was een tiedschrift mit besprekings van [[Nedersaksische literetuur]] det bestund van 1975 töt en mit 1977. 't Stund onder redactie van de [[Oaveriessel]]se [[taalkunde|taalkundige]] [[Hendrik Entjes]] en de [[Frieslaand|Friese]] schriefster [[Tiny Mulder]].<ref>Fokko Veldman en Hanny Diemer (2008), 'De literatuur van Groningen'. In Henk Bloemhoff, Jurjen van der Kooi, Hermann Niebaum en Siemon Reker (red.), ''Handboek Nedersaksische Taal- en Letterkunde''. Assen: Van Gorcum</ref>

Ok de ''Boekenbus'' stamt van lange nao de Nedersaksische Beweging van de vieftiger jaoren, mar 't blad was wal ericht op de Nedersaksische literetuur as zodaonig, en niet slechts op iene pervincie of regio. Ok had redacteur Hendrik Entjes ien van de spillen van de Nedersaksische Beweging ewest.

==Bladen van lange aosem==
===Oeze Volk===
In 1956 richtten [[Hans Heyting]], [[Gerrit Kuipers]] en Harm Werners (schoelname van [[Gerard Nijenhuis]]) 't [[Drèents|Drèentstalige]] blad ''[[Oeze Volk / Maandewark|Oeze Volk]]'' op. In zovarre heurt ''Oeze Volk'' niet bi'j de Nedersaksische Beweging, det 't een blad veur Drenthe was en gien interregionaol blad.

't Ontstaon van ''Oeze Volk'' maakten diel uut van een meer algemiene oplèving van 't Drèents. Zo was in 1953 de [[Drentse Schrieverskring]] op-ericht. 't Idee was det 't blad een ''"breed achterlaand"'' mus hebben en ''"draogen [mus] worden deur oeze volk"''.<ref>Boerma, Stieneke en Rouke Broersma (1993), ''Drèentse schrieverij'', Zuudwolde: Stichting Het Drentse Boek (p. 75)</ref> Controversiële onderwarpen waren daorumme taboe en 't blad kreeg een traditionele inslag.

Schrievers van de oldere ginneraties (zoas [[Grietje Clewits]], [[Lammert Braaksma]] en [[Harm Drent]]) asok jongere schrievers (zoas [[Roel Reijntjes]], [[Janny Alberts-Hofman]] en [[Gré Seidell-Broekhuizen]]) vunden in [[Oeze Volk]] heur stee. In Drenthe wördden een netwark van 'correspondenten' bi'jien ezöcht, die ni'js anleverden en 't blad verspreidden. Deur de briede opzet van ''Oeze Volk'' kreej een briedere beweging die 't gebruuk van 't Drèents veurstund. Verscheiden ''Oeze Volk''-schrievers waren bekend van de regionaole radio en gungen op pad um heur wark te laoten heuren en begrip te kweken veur 't belang van 't Drèents.<ref>Boerma, Stieneke en Rouke Broersma (1993), ''Drèentse schrieverij'', Zuudwolde: Stichting Het Drentse Boek (p. 79)</ref>

In 1976 wun ''Oeze Volk'' de [[Culturele Pries van Drenthe]]. 't Blad wördt sinds 2007 uutegèven deur 't in det jaor lös edaone [[Huus van de Taol]]. In 2008 wördden 't in een ni'j, ''full-colour'' jassien esteuken en veraanderden de name in ''Oeze Volk / Maandewark''.

===De Ovend===
[[Ofbeelding:VeenstraHuus.jpg|thumb|240px|De [[Stellingwarven|Stellingwarver]] schriever [[Johan Veenstra]] hef veul in ''De Ovend'' epubliceerd]]
''De Ovend'' is een tweimaondelijks tiedschrift veur schrieveri'je in 't [[Stellingwarfs]] en oaver de [[Stellingwarven]]. Et eerste nommer verscheen in september 1972; in 't begun was 't een kwartaolblad.

De andachtsvelden van ''De Ovend'' bint schrieveri'je, taal- en volkskunde en geschiedenis. 't Antal bi'jdragers hef deur de jaoren hen evarieerd van zo'n vieftiene töt dartig. ''De Ovend'' beslat zo'n 180 bladzieden per jaor.

In 1974 verschenen de eerste beschouwelijke teksten oaver schrieveri'je in ''De Ovend''. Die waren niet mitiene slim kritisch, omdat 't blad veural töt lezen en publiceren wol anzetten. Toch bint d'r ok wal besprekings epubliceerd daorin literair of aanderszins kritisch wördden ewogen. Mit de tied gebeurde dit vaker.<ref>Henk Bloemhoff en Pieter Jonker (2008), ''Stellingwerver literatuur'', in Henk Bloemhoff, Jurjen van der Kooi, Hermann Niebaum en Siemon Reker (red.), ''Handboek Nedersaksische Taal- en Letterkunde'', Assen: Van Gorcum</ref>

==Een astraante generatie: Roet en Krödde==
End jaoren zeuventig vunden een antal babyboomers 't streektalige literaire wereldtien verstikkend oldmoods en gezapig. Ze wolden een ni'j orgaan veur Nedersaksische schrieveri'je die gien blad veur de mond naamp en oaver alle denkbare onderwarpen kun gaon.

===Roet===
[[Ofbeelding:Martinitoren6.jpg|250px|thumb|160px|right|In [[Grunnen (stad)|Stad]] bint zowal 't Drèentse letterkundige tiedschrift ''[[Roet (tiedschrift)|Roet]]'' als 't Grunningse ''[[Krödde (tiedschrift)|Krödde]]'' geboren]]Op 1 april 1979 verscheen 't eerste nummer van ''[[Roet (tiedschrift)|Roet]]'', een Drèentstalig blad op-ezet deur [[Martin Koster]] en [[Ton Kolkman]]. Anvankelijk was 't blad satirisch van aord en veural de eerste jaorgaank was dudelijk inspireerd op 't eerdere Grunninger tiedschrift ''[[Twijspaalk]]''. De inhold is tègenwoordig evarieerd; d'r verschient verhalen, gedichten, boekbesprekings, essays en zuks.

''Roet'', mit de ondertitel ''Drents Letterkundig Tiedschrift'', kump vier keer in 't jaor uut en wördt vandage uutegèven deur [[Het Drentse Boek]], onderdiel van 't [[Huus van de Taol]]. Ie viendt d'r ok Nederlaands- en aanderstalige bi'jdragen in. 't Blad hef een eigen anfieterspries veur Drèentstalige schrieveri'je ekend, de [[Roet (tiedschrift)#Reyer Onno van Ettingen-pries|Reyer Onno van Ettingen-pries]].

===Krödde===
In 1982 wördden in [[Grunnen (stad)|Stad]] 't [[Grunnegs|Grunningstalige]] literaire tiedschrift ''[[Krödde (tiedschrift)|Krödde]]'' op-ericht, eschoeid op de leest van 't Drèentse ''Roet''. ''Krödde'' verschient miensens viermaol in 't jaor en bevat verhalen en gedichten.

De Grunneger dichters [[Jan Glas]] en [[Aly Freije]], die beidend dichtwark hadden staon in ''Krödde'', hebt in 2006 respectievelijk 2008 de prestigieuze [[Freudenthal-Pries]] veur ni'je Nedersaksische schrieveri'je wunnen.<ref>[http://www.huusvandetaol.nl/content/view/162/1/ Huus van de Taol: 'Dichteres Aly Freije wint Duitse literatuurprijs']</ref>

==Toal en Taiken==
''Toal en Taiken'' (ondertitel: ''tiedschrift veur Grunneger kultuur'') is een tweimaondelijks tiedschrift, op-ericht in 1983, van [[Stichting 't Grunneger Bouk]] oaver [[Grunnen (provìnzie)|Grunninger]] taal en geschiedenis, schrieveri'je, meziek, teniel en taalkunde. De oplage is een paar duzend exemplaren.<ref>*[http://www.grunnegertoal.nl/ Stichting Grunneger Toal] nuumt een oplage van 5200; 't [http://www.grunnegercultuur.nl/ Grunneger Cultuur Centrum] nuumt een oplage van 3600.</ref> 't Tiedschrift besprek haoste alle [[Grunnegs|Grunningstalige]] uutgaves, al mient partie det de besprekings vake niet biester kritisch bint.<ref>Zie veur dizze miening Veldman en Diemer, 2008. Ze tiekent an det Stichting 't Grunneger Bouk veur een groot diel van heur financiën ofhaankelk is van de verkoop van Grunneger boeken. Wieder mient ze det literair wark vake vanuut 'een taalpropagandistische optiek' ewogen wördt en niet op zeggingskracht, waorheidsgehalte of poëtische inhold.</ref>

''Toal en Taiken'' kwaamp in 1983 voort uut de eerdere periodieken ''[[Oet Boukenkist]]'' (1975-1983) van Stichting 't Grunneger Bouk en ''[[Verspraaid Verbonden]]'' (1974-1983), 't mitdielingsblad van 't [[Grunneger Genootschop]]. In ''Oet Boukenkist'', det anvankelijk ''t Begunstegersbericht'' hietten, hadden ankondigings en körte besprekings estaone van publicaties op 't gebied van Grunninger taal, geschiedenis en cultuur. Ok was d'r een stee veur gedichten, schetsies en zokswat in 't Grunnings. In ''Verspraaid Verbonden'' had bename verieningsni'js estaone van de ''Grunneger verainens'', de Grunneger verienings die oaveral in Nederlaand sund pakweg 1915 bestaot of bestaon hebt.

Vanof 't eerste nommer van ''Toal en Taiken'' is [[Jan Groenbroek]] ([[Scheemde]], 1946) heufd- en endredacteur. Hi'j is ok de vörmgever van 't blad, det sund 2009 hielemaole in kleur uutkump umme beveurbield stokken oaver bieldende keunst beter te kunnen illustreren. Veur 't historische diel van 't tiedschrift is d'r een dielredactie. Deur de jaoren hen hef 't tiedschrift flink wat vaste mitwarkers ehad, onder aandern de veurmalige Grunninger [[streektaalfunctionaoris]] [[Siemon Reker]]. In 1992 kreeg de redactie bi'j 't tienjaorig bestaon van ''Toal en Taiken'' de [[K. ter Laan Prijs]] an-elangd.<ref>Fokko Veldman en Hanny Diemer (2008), 'De literatuur van Groningen'. In Henk Bloemhoff, Jurjen van der Kooi, Hermann Niebaum en Siemon Reker (red.), ''Handboek Nedersaksische Taal- en Letterkunde''. Assen: Van Gorcum</ref>

==Ni'jere Oaveriesselse tiedschriften==
[[Ofbeelding:Regio-05-Twente-2009.png|thumb|250px|De pervincie Oaveriessel bestiet uut uutienlopende regio's en Nedersaksische bladen bint vake op ien of meerdere regio's ericht (of-ebield: de regio Twente)]]
De pervincie Oaveriessel wördt deur inwoners vake niet as (culturele) ienheid beleefd. D'r bint een antal geografisch en cultureel onderscheiden regio's: de treditionele indieling is de [[Kop van Oaveriessel]], [[Sallaand]] en [[Twente]]. Daorvan löp Twente, greutsig op de eigen identiteit, in 't oge as 't miest actief op 't gebied van de streektaal.

Toch is 't langst lopende Oaveriesselse tiedschrift in 't Nedersaksisch, ''[[De Moespot]]'' (1958), een uutgave van 't [[Verbond van Nedersaksische Dialektkringen]], det de gebieden Sallaand, Achterhoek, Liemers en de oostelijke Veluwe bestrek. Sommige ni'jere Nedersaksische initiatieven, zoas 't digitale tiedschrift ''[[Van over de Iessel]]'', bint pervinciebried. Aandere bint op een specifieke regio ericht, zoas ''[[Kopstôkken (tiedschrift)|Kopstôkken]]'' op Noordwest-Oaveriessel. 't Blad ''[[De Nieje Tied]]'' is een initiatief vanuut Twente, mar nemp ok bi'jdragen uut aandere regio's op.

===Verdan===
''Verdan'' (ondertitel: ''Overijssels tijdschrift'') was een glossy tiedschrift in det deur de hiele pervincie verscheen van 1999 töt 2005. 't Was een uutgave van de [[Schrieversbond Oaveriessel]] in samenwarking mit de [[Iesselakkedemie]], 't [[Van Deinse Instituut]] en de [[Overijsselse Bibliotheek Dienst]]. In 't blad stunden literaire bi'jdragen, [[nöalstukken|stiekelstokkies]] en verschillende rubrieken, alles mit een link naor Oaveriessel.<ref>Jannie Bakker-Rietman en Frank Löwik (2008), ''Streektaalliteraturen in Overijssel'', in Henk Bloemhoff, Jurjen van der Kooi, Hermann Niebaum en Siemon Reker (red.), ''Handboek Nedersaksische Taal- en Letterkunde'', Assen: Van Gorcum</ref>

Mit een paar jaor kun 't niet meer verdan: 't blad was duur in de productie en had niet genog adverteerders.<ref>[http://www.destentor.nl/regio/salland/7368290/Streektaal-in-'Van-over-de-Iessel'-digitaal.ece  de Stentor, woensdag 29 september 2010: 'Streektaal in 'Van over de Iessel' digitaal']</ref> In 2005 wördden 't tiedschrift, mit de uutgave van een vertellegies- en gedichtenbundel mit cd, op-eheven. In 2010 kwamen de Schrieversbond, de Iesselakkedemie, [[TwentseWelle]] en de pervincie mit een digitaol pervinciebried intiatief, 't kwartaalblad ''[[Van over de Iessel]]''.

===Kopstôkken===
''[[Kopstôkken (tiedschrift)|Kopstôkken]]'' is een kwartaolblad mit verhalen, gedichten, liedties, gezegdes en aandere bi'jdragen in de streektaal van Noordwest-Oaveriessel. Naojaor 2005 kwaamp 't veur 't eerst uut. 't Blad wördt verkocht in [[Asselt]], [[Stappest]], [[De Sluus]], [[Belt-Schutsloot]], [[Veno]], [[Gietern]], [[Stienwiekerwoold]], [[De Kuunder (Stienwiekerlaand)|De Kuunder]] en [[Stienwiek]].

===De Nieje Tied===
''De Nieje Tied'' (ondertitel: ''Blad in t plat'') is een in 1994 op-ericht [[Tweante|Twèents]] literair-cultureel tiedschrift mit bi'jdragen uut Twente en angrèenzende regio's. 't Bevat prakkezaosies oaver literetuur en keunst, taalkundige stokkies, körte berichten, in-ezunden brieven, [[nöalstukken|neulstokkies]] en oaverzichten van ni'j wark in en oaver de streektaal. 't Blad wördt vanuut [[Eanske]] uutegeven deur De Oare útjouwerij.<ref>[http://members.home.nl/goaitsen/dnt/ Webstee van De Nieje Tied]</ref>

''De Nieje Tied'' döt qua bosschop dèenken an 't vieftien jaor eerder op-erichte Drèentse tiedschrift ''[[Roet (tiedschrift)|Roet]]'': 't blad wil ni'jmoods wèden en hef gien plek veur 'folklore en kritiekloze ophemmeling van anneke-bestemoorstied'.<ref>[http://members.home.nl/goaitsen/dnt/01tgeeta.htm Webstee van De Nieje Tied; eciteerd uut nommer 1]</ref> D'r staot mangs hellige besprekingen in van schriefwark (en spelwark, zetwark en vörmgeving) det in de ogen van de redactie van barre slechte kwaliteit is ('knooiboksnweark'). Al vanof 't begun leup 't daorumme niet best tussen 't schaarpe ni'je blad en de treditioneler ekleurde streektaalbladen. De Twentsche Courant schreef:'' 'Organisaties die zich met het oostelijk dialect bezighouden [...] zwijgen in alle en zelfs de streektalen. Noch in Stad en Land van de Twente Academie, noch in de Bodbreef van de Kreenk vuur de Twentse Sproak of De Moespot van t Verbond van Neersasse Dialectkringen een woord over het nieuwe blad in t plat.' ''<ref>Gerard Vaanholt, ''Het botert nog niet tussen De Nieje Tied en dialectclubs'', De Twentsche Courant, 2 augustus 1994</ref>

''De Nieje Tied'' kump onregelmaotig en mit roeme tussenpozen uut.

==Digitale uutgaves==
[[Ofbeelding:Twentse Welle Tower.JPG|thumb|200px|Cultuurhistorisch museum [[TwentseWelle]] ondersteunt een digitale uutgave as ''[[Van over de Iessel]]'']]
===An de Liende===
''[[An de Liende]]'', det bestund van november 2005 töt juni 2011, was een digitale maondpublicatie mit bi'jdragen in 't Stellingwarfs en aandere streektalen. Iederiene kun kaant-en-klaor schrief-, tieken- en fotowark insturen, det gewoonlijk zunder redactie of correctie wördden op-eneumen. De inhold mus raakvlakken hebben mit wat of d'r leeft in de [[Stellingwarven]].

''An de Liende'' was een initiatief van de stichting [[Stellingwerfs Eigen]]. 't Archief mit de nommers van ''An de Liende'' hef de stichting nog op de webstee staon.<ref>[http://www.stellingwerfs-eigen.nl/Liende/ Webstee van Stellingwerfs Eigen mit de nommers van An de Liende]</ref>

===Van over de Iessel===
''[[Van over de Iessel]]'' is een digitale kwartaolpublicatie, veur 't eerst verschenen in april 2010, mit vertellegies en gedichten in de verschillende dialecten van Oaveriessel. De centeri'je d'rveur kump van de pervincie, en ondersteuning koomt van de [[Iesselakkedemie]] en [[TwentseWelle]]. De publicatie is een idee van de [[Schrieversbond Oaveriessel]].

''Van over de Iessel'' is leegdrömpelig en hef een ienvoldige opmaak en redactionele verzörging. Mei 2010 had de uutgave 150 lezers.<ref>[http://www.vanoverdeiessel.nl/ Webstee van ''Van over de Iessel'']</ref>

===Webstees van pepieren bladen===
't Grunninger tiedschrift ''[[Krödde (tiedschrift)|Krödde]]''<ref>[http://www.krodde.nl/ Webstee van ''Krödde'']</ref>, 't Twèentse ''[[De Nieje Tied]]''<ref>[http://members.home.nl/goaitsen/dnt/ Webstee van ''De Nieje Tied'']</ref> en 't Noordwest-Oaveriesselse ''[[Kopstôkken (tiedschrift)|Kopstôkken]]''<ref>[http://www.kopstokken.nl Webstee van ''Kopstôkken'']</ref> biedt op heur webstees een keur an wat in de pepieren uutgave publiceerd is.

==Verieningsbladen mit ni'js en bosschoppen==
Sommige Nedersaksische orgenisaoties geeft een periodiek uut mit ni'js, huusholdelijke mitdielingen, en diverse bi'jdragen veur de diverdaotsie.

===Taolkraant===
De''Taolkraant'' is een kwartaolblad det donateurs van 't Drèentse [[Huus van de Taol]] gratis in de busse kriegt.

In alle nummers stiet, naost stokkies oaver activiteiten van 't Huus van de Taol, een vraogpraotien mit iene die bàanden hef mit de [[Drèents|Drèentse taal]]. Ok bint d'r vaste rebrieken zoas 'Vergeten woorden', 'Dat döt mij wat' (een schriever kös en besprek een Drèents gedicht), 'Dudelk Drèents' (een stokkien van domeneer Hans Katerberg) en een cd-bespreking.<ref>[http://www.huusvandetaol.nl/index.php?option=com_content&view=article&id=72:taolkraant&catid=16&Itemid=31 Infermaotie oaver de ''Taolkraant'' op de webstee van 't Huus van de Taol]</ref>

===Niejen Bodbreef===
De ''Niejen Bodbreef'' is 't blad van de [[Kreenk vuur de Twentse Sproak]], een verieniging die heur inzet veur 't behold en de bevördering van 't [[Tweants|Twèents]]. 't Kump viermaol in 't jaor uut en hef in 2011 een oplage van 700 stoks. 't Het ''Niejen'' umdet 't een deurstart is van een eerdere ''Bodbreef'' die de Kreenk uutgaf.

De ''Niejen Bodbreef'' hef as doel um alles wat d'r oaver 't Twèents en [[Twente]] te doen is op te nemen en kundig bi'j 't volk te maken. D'r bint zowal stokken van vaste mitwarkers as incidentele bi'jdragen.<ref>[http://www.twentsesproak.nl/pagina12.html Webstee van de Kreenk vuur de Twentse Sproak oaver de Niejen Bodbreef]</ref>

==Platduuts==
Sunds [[1907]] gef de [[Platduuts|Platduutse]] veriening Quickborn een tiedschrift uut, sunds 1968 onder de name ''[[Quickborn (tiedschrift)|Quickborn: Zeitschritt für plattdeutsche Sprache und Dichtung]]''. In 't vördeljaors verschienende tiedschrift viej verhandelingen, besprèkings, berichten en ni'jgies.

In 1915 begunden [[Paul Wriede]] 't tweijaorlijkse tiedschrift ''Plattdüütsch Land un Waterkant'', det oorsprunkelijk uutkwaamp veur de saldaoten in de [[Eerste Wereldoorlog]]. In de jaoren tachtig kreeg 't de ondertitel ''Blatt for plattdüütsche Literatuur von vondaag'' en wördden 't een belangriek medium veur ni'je Platduutse literetuur. In 1993 gunk 't blad mit ''Quickborn'' in de maande wieder.<ref>[http://www.quickborn-vereinigung.de/zs-einleitung.php Webstee van 't tiedschrift ''Quickborn'']</ref>

Vanof 1992 verschient in de regio [[Oostfrieslaand]] vördeljaors ''[[Diesel (tiedschrift)|Diesel (dat oostfreeske Bladdje)]]'', veur literetuur, schrieveri'je en dieverdaotsie. 't Is enuumd naor [[Diesel (plant)|de plaante]], in naovolging van 't Grunningse ''Krödde'' en 't Drèentse ''Roet''.

== Rifferenties ==
<references>

<ref name="Entjes1990">Hendrik Entjes (1990). 'Streektaalliteratuur in Overijssel na 1945'. In Jurjen van der Kooi (red.), ''Dialectliteratuur: balans en perspectief van de moderne streektaalletterkunde in Oostnederland en Nederduitsland: een bundel studies''. Grunning: Sasland</ref>

<ref name="Entjes2008">Hendrik Entjes (2008), 'Nedersaksische letterkunde onderweg'. In Henk Bloemhoff, Jurjen van der Kooi, Hermann Niebaum en Siemon Reker (red.), ''Handboek Nedersaksische Taal- en Letterkunde''. Assen: Van Gorcum</ref>

</references>

[[Kattegerie:Drèents artikel]]
[[Kattegerie:Nedersaksies tiedschrift| ]]
