[[Ofbeelding:Stihl kettensaege.jpg|thumb|350px|n Keerl mit n kettenzage van t mark Stihl]]
n '''Kettenzage''' (of schertsend: '''knetterbiele''') is n draagbaor ding waor je mee zagen kunnen. n Kettenzage gebruuk je meestentieds veur t zagen van bomen of aander houtspul. 

== Gebruuk ==
Je kunnen de kettenzage gebruken bie t oprumen van ummevöllen of zieke bomen of bie t snoeien van [[takke]]n, umdat t veuls te veul wark is um t mit de haand te doon. Vrogger gebruukten ze in plaotse van n kettenzage n gewone [[biele]] of n [[zage|haandzage]]. n Aander stuk gereedschap wat ze vrogger oek wel gebruukten is de [[spanzage]] of de [[trekzage]].

Naost de kettenzage veur t zagen van hout, he'j oek alderhaande kettenzagen veur t zagen van aander spul, bieveurbeeld veur [[natuursteen]], [[keie]]n of [[beton]].

== Ho t warkt ==
Je hebben twee soorten kettenzagen, de ene wördt an-edreven deur n [[motor]] (mit [[benzine]]) en de aandere löp op [[elektrisiteit]]. De kettenzage die op elektrisiteit löp is veural veur partikulier gebruuk. 

De kettenzage besteet uut dree onderdelen, de motor, t zaagblad mit daoran n soort [[Ketten (andrieving)|fietsketten]], mer dan mit scharpe mesjes. De mesjes zörgen derveur da'j goed zagen kunnen. De ketten mut goed onderhöllen wörden, dit ku'j doon deur der olie op te smeren en de ketten eens in de zoveul tied goed scharp te laoten maken.

== Veiligheid ==
A'j n kettenzage gebruken mu'j de oren goed bescharmen, went a'j der vake mee warken, ku'j [[doof]] of [[slichtheurend]] wörden van al die harrie. Veur de rest van t [[lief]] ku'j bescharmend grei antrekken en veur de ogen mu'j n bescharmingsbrille opzetten.

== Kampioenschappen ==
Der bin tegenswoordig oek internasionale kampioenschappen houtzagen mit kettenzagen. t Geet der dan umme wee t vlotst dree lieke plakken van n [[stobbe]] kan aofzagen. De tied wördt emeten vanaof t moment dat de zager de zage anslingert totdat e m weer uutdut. 

== Uutgaonde verwiezing ==
{{Commonscat|chainsaws|kettenzagen}}

{{Dialekt|wvel|Nunspeet|Algemene Nedersaksiese Schriefwieze}}

[[Kategorie:West-Veluws artikel]]
[[Kategorie:Raaive]]
