[[Bestaand:Kierkegaard.jpg|thumb|Søren Kierkegaard]]

'''Søren Aabye Kierkegaard''' ([[Kopenhagen]], [[5 meie|5 meej]] [[1813]] – aldaar, [[11 november]] [[1855]]) was 'n [[19e eeuw|19e-eeuwse]] [[Denemarken|Deense]] [[theoloog]] en [[filesefie|filosoof]]. Ok al nuumde hi'j zichzulf 'n anti-filosoof en 'n religieus skriever en wödt algemien eziene as de eerste [[existentialisme|existentialistische]] filosoof. Tegenwoordig zeg zi'j 't aanders, zi'j wilt Kierkegaard in zien historische context begriepen en niet langer interpreteren vanuut de existentialistische beweging.

=== Körte beskriefing van zien leven ===
Sören Aabye Kierkegaard wed eboren op 5 meej 1813 in Kopenhagen. As leste van de seuven kinders uut 't gezin en hi'j stam uut 't twiede huweluk van zien va. Alle kinders starft veur zi'j de 35 jaor ehaald hebt, behaolve breur Peter, die nog langer leven zol as Sören. Zien va Michael Peterson Kierkegaard drug 'n zwaore last met zich met, ofkömstig vanuut zien jeugd: As jong had e, tiedens 't hoeden van skaopen, [[God]] vervleukt um zien ellendige bestaon. Dat zörgde nog altied bi'j 'm veur zwaormoedige buien. Va Michael was toch 'n prima zakenman die vul geld binnen haalt hef. Wat geld betruf kwam 't gezin prima deur. Allinnig was zien va 'n bettie eflipt ewön deur zien vrogger Godsvervleuking. Hi'j skreef dan ok de vrogge dood van 5 van zien kinders hier naor toe. Kierkgegaard hef beheurlukke trekken an disse [[melancholie]] van zien va dur an over holl'n. An de aandere kaante mut iets 'm eïnspireerd hebben , want dur bint maar weinig luu die zo vulle eskreven hebt as Kierkegaard in zo'n körte tied.

Over Kierkegaards kinders jaoren is niet vulle bekend. Wi'j weet wel dat e op jönge leeftied beliedenis edaon hef. Wat gebeuren op 20 april 1828, op 't moment was e 14. Twie jaor later (vanof 30 oktober 1830) gung e naor skoele op de universiteit. De jaoren daornao starft 't iene naor 't aander familielid.

* Op 10 september 1832 starft zien zus Nicoline op 33 jaorige leeftied.
* Op 21 september 1833 starft zien breur Niels op 24 jaorige leeftied.
* In 't jaor daorop op 31 juli starft zien moe.
* Op 29 december van 'tzulfde raampjaor 1834 starft zien zus Petrea. Zi'j was toen 33 jaor oold.

In 1836 kwam dur 'n prettiger gebeuren, breur Peter troowde op 21 oktober met Marie Boisen. Vervölgens hef Kierkegaard in meej 1837 zien eerste ontmuuting met Regine Olsen, die 'n belangrieke röl in zien skrieversleven zol gaon kriegen. Maar, in 't zulfde jaor, starft Marie Boisen. De meensen keken ok niet meer vremd uut um 't feit dat dur melancholie bi'j deze familie was. 't Is annemeluk dat Sören hier deur bi'j zien studie an etast wed, ok al is deur niet vul van trugge te vinden in zien, of aandere, teksten. Hi'j kwam niet arg varre met zien studie, want hi'j heuld meer van brekken en uutgaon. Deur deze levenswieze kwam dur 'n bruk tussen hem in zien va, wulke ehoopt had dat Sören 't varre zol skuppen binnen de karkelukke orde. Op 10 juli 1838 giet e weer met zien va en giet e weer drok bezig met zien studie. Zien va moch 't resultaot niet met maken, want Micheal Peterson Kierkegaard störf in 'tzulfde jaor op 8 aurgustus. 't Overlieden van zien va hef Kierkegaard pien in zien harte daon.

't Knieftige van Kierkegaard wöd dudeluk deur zien snelle inwikkelen. Twie jaor later studeert e Cum Laude of. Enkele maonden nao zien ofstuderen verlooft hi'j met Regine Olsen. En dan gien jaor vadder stuurt e op 11 augustus de ringe trugge en verbruk in oktober 1841 de verloving. Zien umgeving reageert eschokt en kan 't niet begriepen. Kierkegaard zulf, is in zien geskriften dubbel ewest over zien verholding töt Regine Olsen. Wat in ieder geval vast stiet is dat de verbrukking met heur van grote invleud is ewest op 't skrieverskap van deze Deen.

Uutejndeluk zakt Kierkegaard op 2 oktober 1855 op straote in mekaare en wöd in 't Frederikshospitaal op enum. Hi'j starft 'n maond later op 11 november en wöd op 18 november in 't familiegraf begraoven.

=== Zien begroavenis ===
Zien breur Peter nemp 't besluut um 'm 'n karkelukke begraovenis te geven. Dit gebeurde in ien van de veurnoamse karken van Kopenhoagen. De kark zat helemoale vul en zelfs buuten stund luu um de deenker zien leste eere te bewiezen. Veural arme en simpele luu die zien boeken niet iens elezen had kwamen um hem nog ien keer te ziene. Hoog op eleiden waren dur niej bi-j, met uutzöndering van 'n paar luu die hi'j persoonluk had ekent en studenten.

Peter Christian hield de overdeenking en zei hierin dat zien breur herinnerd mus wön um zien grote doaden veur 't kristelukke geleuf. Nooit had hi-j hiervan of eweken en het was veur 'm de absolute woarhejd. Hun mus verwondering hebben veur Kierkegaards wark mar en 'm tegeliekertied vergeven dat hi'j an 't end van zien leven was goan te dwoalen van de echte leer. Dit verwes on etwiefeld noar ''T Ogenblik' en de literaire warken met commentoar op de karke. Vul aanders kon Peter natuurluk niet zeggen, met zien kark an de iene kaante en zien breur an de aandere kaante.

Noa de deenst. Toen de kiste al biena in 't graf was ezakt nam zien arts Lund nog snel eempies 't woord. Hi'j was verontwoardigd over 't gedrag van de karke noa 't overlieden van zien patiënt. Hi'j zei dan ok: ''Disse keerl, die hier vandage in stijl begroaven wöd, as of e bi'j de karke heuren, was tiedens zien leven ien van de vurigste tegenstaanders van deze zulfde karke. Ik gao hier drumme op tegenin, zowel in zien en mien eigen naome, dat men oonze anwezigheid hier beschoowd as 'n deelnemmen an de eredeenst van ''t offsjeele kristendom'. Hi'j is hier tegen zien wil noar toe bracht. Ik bun slechs evölgd um dit feit te constateren. Noch hi'j noch ik bun ooit bi'j 'n offsjeele kristelijke handeling ewest. Noadat wi'j hadden in eziene wat dit offsjeele kristendom inhuld.'' Noa deze körte toesproak wed dur 'Bravo' ereupen en zelfs 'vöt met de dominees!'. Zo wed Kierkegaard as nog in zien eigen stijl begroaven. (De dokter kreeg hiernoa van de karke een boete van 100 rieksdoalders en mus zien excuus anbieden.)

Op zien grafstiene wed de völgende tekse, uut ekeuzen deur Kierkegaard zelf, an ebracht:

'Nog 'n körte tied,<br />
dan he'k ewönnen,<br />
dan is de hele stried<br />
in ien keer verzwönden,<br />
dan kan 'k rusten goan<br />
in rozenzoalen<br />
en achter mekaare<br />
met mien Jiezus proaten.'

== Zien Filosofie ==
Kierkegaard stelt dat de [[taol]] oons vervremdt van de levende [[ervaoring]], an ezien zi'j 'n [[abstrakt]] gegeven is. Ok kump wi'j in zien wark tegen dat hi'j [[deenken]] en [[bestaon]] as twie verskillende dingen zut. Hi'j zee dan ok dat bestaon niet edacht mut wödden, maar eleefd. Dit betekend dan niet dat deze twie niks met mekaare te maken hef, want bestaon giet zelfs zo nouw saomen met [[existentieel]] deenken, dat 't met mekaare deurweven mut wên. Kierkegaard gef in dit opzicht 'n nejje betekenis an Hegels term ''synthese''. Better is 't miskiene te spreken van 't Deense begrip "Sammensætning". Het ''krachtens het absurde'' kreg hier zien beslag. De Waorhejd is 'n saomenstelling van onverbindbaarheden, die desondaanks bint saomen esteld. 't Geleuf krachtens 't absurde is dan ok de diepste warkelukhejd en völgens Johannes Silentio 't hoogs haalbare veur 'n meense.'t Geleuf is niet deur 'n meens te bewarken, God mut zelf daor as instaantie bi'j wên.

Kierkegaard onderskeit hierbi'j twie aparte deenken:

't Eerste is objektief deenken: het is onverskillig tegenaover bestaonsvraogen en bestiet uut objektieve waorheden (waorheden as '1 + 1 = 2 en ' 'n groot deel van Nederlaand lig önder 't zeeniveau'). 't Twiede is subjektief deenken: 't bezit gien objektieve waorheid (zo ku'j bi'jveurbeeld beweren dat 't niet goed is um 'n meense dwars te zitten, maar ku'j die niet onderboowen met waorheden, 't is naomeluk 'n weerde).

Meensen besteed völgens Kierkegaard hun leven an onbedudende gedachen (zo as: 'Zit mien haor wel goed?') en zinloze ondernemmingen (zo as: ' 't doe van 'leuke dingen' '). Dit keurt e ten zeerste of; hi'j deenk dat 'n meense is op eboowd uut allmaole subjektieve waorheden. As men disse ontdekt wöd 't leven warkelukker en dieper.

Warkelukhejd bestiet, a'j 't Kierkegaard vraogt, maor is niet uut te drukken in 'n taole, umdat wi'j dan metiene subjektieve, abstrakte weerden dur an verbind.

't Boek 'Enten-Eller' (vertaolt as: 'Of-of') is 'n veurbeeld van direkte kritiek van Kierkegaard op Hegel. Hi'j gaf Hegel dur de skuld van dat 't verstaandelukke leven van 'n heule generaotie öntmeenslukt was. De oorzaok hiervan vund Kierkegaard 't feit dat Hegel de oer-logica van Arostoteles an had epast.

Hi'j wes niet allinnig de Hegeliaanse filosofie van zien tied of maor ok de - in zien ogen - lege vörmelukhejd van de Deense karke.

'Afsluttende uvidenskabelig efterskrift' (Ofsluutend onweetskappeluk naoskrift) wöd beskoowd as ien van zien beste warken.

Met zien literatuur wol Kierkegaard de lezer 'n spiegel veurholl'n die, 'wanneer dur 'n aape in kek, dur gien apostel spiegelt'. Zien spesifieke existentialisme laot zuch illustreren an 't völgende citaot: ' 't Is allmaole waor wat de filosofie zeg: 't leven mut achterwaorts wörn begrepen. Maor dan verget men de twiede zin: dat 't veurwaorts mut wörn eleefd. Wat 'n zinne. Hoe diep iej dur aover naodeenkt, uutejndeluk is 't zo dat 't leven tiedens 't aordse nooit heelmaole wöd begrepen, juust umda'k nooit volledig rust kan kriegen um die positie in te nem: achterwaorts'.

'n Mooje start om met 't wark van Kierkegaard te begun is zien boek 'Oefening in 't Kristendom'. 't Verdient anbeveling um zich de Deense taole eigen te maken um de subtiliteiten van Kierkegaard uutweidingen te kun waorderen.


{{Dialekt|sdz}}

[[Kategorie:Filosoof]]
[[Kategorie:Theoloog]]
[[Kategorie:Denmaark]]

{{Link FA|el}}
{{Link FA|ko}}
{{Link FA|ml}}
{{Link GA|da}}
{{Link GA|no}}
{{Link GA|sv}}

[[af:Søren Kierkegaard]]
[[am:ሶረን ኬርከጋርድ]]
[[an:Søren Kierkegaard]]
[[ar:سورين كيركغور]]
[[ast:Søren Kierkegaard]]
[[az:Sorn Kyerkeqor]]
[[be:Сёрэн Абю К'еркегор]]
[[be-x-old:Сёрэн Абю К’еркегор]]
[[bg:Сьорен Киркегор]]
[[bn:সারেন কিয়েরকেগর]]
[[bs:Søren Kierkegaard]]
[[ca:Søren Kierkegaard]]
[[ceb:Søren Kierkegaard]]
[[cs:Søren Kierkegaard]]
[[cy:Søren Kierkegaard]]
[[da:Søren Kierkegaard]]
[[de:Søren Kierkegaard]]
[[el:Σαίρεν Κίρκεγκωρ]]
[[en:Søren Kierkegaard]]
[[eo:Søren Kierkegaard]]
[[es:Søren Kierkegaard]]
[[et:Søren Kierkegaard]]
[[eu:Søren Kierkegaard]]
[[fa:سورن کیرکگارد]]
[[fi:Søren Kierkegaard]]
[[fo:Søren Kierkegaard]]
[[fr:Søren Kierkegaard]]
[[fy:Søren Kierkegaard]]
[[gl:Søren Kierkegaard]]
[[he:סרן קירקגור]]
[[hif:Søren Kierkegaard]]
[[hr:Søren Kierkegaard]]
[[hu:Søren Aabye Kierkegaard]]
[[hy:Սյորեն Կիերկեգոր]]
[[id:Søren Kierkegaard]]
[[ilo:Søren Kierkegaard]]
[[io:Søren Kierkegaard]]
[[is:Søren Kierkegaard]]
[[it:Søren Kierkegaard]]
[[ja:セーレン・キェルケゴール]]
[[jv:Søren Kierkegaard]]
[[ka:სიორენ კირკეგორი]]
[[kk:Сёрен Кьеркегор]]
[[ko:쇠렌 키르케고르]]
[[ku:Søren Kierkegaard]]
[[ky:Кьеркегор, Сёрен]]
[[la:Severinus Kierkegaard]]
[[lb:Søren Kierkegaard]]
[[li:Søren Kierkegaard]]
[[lt:Søren Kierkegaard]]
[[lv:Sērens Kjerkegors]]
[[mg:Søren Kierkegaard]]
[[mk:Сeрен Кјеркегор]]
[[ml:സോറൻ കീർക്കെഗാഡ്]]
[[mt:Søren Kierkegaard]]
[[nap:Søren Kierkegaard]]
[[nl:Søren Kierkegaard]]
[[nn:Søren Kierkegaard]]
[[no:Søren Kierkegaard]]
[[oc:Søren Kierkegaard]]
[[pl:Søren Kierkegaard]]
[[pt:Søren Kierkegaard]]
[[rm:Søren Kierkegaard]]
[[ro:Søren Kierkegaard]]
[[ru:Кьеркегор, Сёрен]]
[[scn:Søren Kierkegaard]]
[[sco:Søren Kierkegaard]]
[[sh:Søren Kierkegaard]]
[[simple:Søren Kierkegaard]]
[[sk:Søren Kierkegaard]]
[[sl:Søren Kierkegaard]]
[[sq:Søren Kierkegaard]]
[[sr:Серен Кјеркегор]]
[[su:Soren Kierkegaard]]
[[sv:Søren Kierkegaard]]
[[th:เซอเรน เคียร์เคอกอร์]]
[[tl:Søren Kierkegaard]]
[[tr:Søren Kierkegaard]]
[[tt:Сёрен Кьеркегор]]
[[uk:Серен К'єркегор]]
[[uz:Søren Kierkegaard]]
[[vi:Søren Kierkegaard]]
[[war:Søren Kierkegaard]]
[[yo:Søren Kierkegaard]]
[[zh:索倫·奧貝·克爾凱郭爾]]
