[[Ofbeelding:Leer - Großer Oldekamp - Wilhelmine-Siefkes-Platz 03 ies.jpg|mini|Wilhelmine Siefkes]]
'''Wilhelmine Siefkes''' ([[Leer (Oostfraislaand)|Leer]], [[4 jannewaori]] [[1890]] - Leer, [[28 augustus]] [[1984]]) was een [[Duutslaand|Duutse]] schriefster die veurnamelk in 't [[Oostfreisk Nederduutsk|Oostfriese]] Nedersaksisch schreef. Ok schreef ze in 't [[Duuts]] en vertaalde ze warken uut 't [[Nederlaands]] en [[Westlauwers Fries|Fries]]. Naor heur is de [[Wilhelmine-Siefkes-Pries]] veur Platduutse literatuur vernuumd, intied det heur roman-feguur 'Keerlke' zien name gaf an de [[Keerlke-Pries]] veur lu die heur inzet veur 't Oostfries.

Siefkes onderhöld contacten mit [[Nedersaksisch|Nedersaksische]] schrievers uut Nederlaand en har in de jaoren vieftig wark staon in 't in [[Grunnen (provìnzie)|Grunning]] epubliceerde tiedschrift ''[['t Swieniegeltje]]''.

==Leven==
Siefkes stamde uut een boerenfemilie uut Leer in [[Oostfrieslaand]]. Ze wördden in 1910 lerares in 't laandelijke [[Jemgum]] en gaf vanof 1917 les in Leer. Deur de [[Eerste Wereldoorlog]] gruide heur politieke bewustzijn en kwaamp ze in de kunde mit sociaaldemocratische ideeën. In de Arbeiterwohlfahrt-beweging zette ze heur in veur de arbeidersklasse.

In 1933 plaatsten de [[nationaalsocialisme|nationaalsocialisten]] heur uut heur beroep, en töt 1945 har ze een schriefverbod. Ze gebruukte 't pseudoniem Wilmke Anners uumme toch wieder te schrieven. Umdet ze vund det de [[Evangelisch-Luterse Karke]] niet kritisch genog was aover de nazi's, stapte ze in 1933 uut dizze karke en gunk bij de [[Mennonieten]], waor ze een levenlaank mit verbunden bleef.

Heur anoniem inestuurde roman-manuscript ''Keerlke'' kreeg in 1940 de [[Fehrs-Pries]]. Nao de oorlog gunk Siefkes niet weer an 't wark as lerares, mar richtte ze heur op de schrieverije en op cultuurpolitieke warkzemheden. De periode 1949-1970 was heur productiefste; der verschenen onder meer romans, gedichten, vertellegies en [[heurspöl|heurspöllen]]. Siefkes interesseerde heur baovenal veur 't allentstaonde individu. Een weerummekerend thema in heur wark bint de existentiële perblemen van kiender en jongern.

==Warken==
[[Ofbeelding:Keerlkeleer.JPG|mini|Standbield in Leer van Siefkes' romanfeguur Keerlke]]
===Romans===
* ''Uda von der Mölen'' (1920)
* ''Keerlke'' (1941)
* ''Kasjen und Amke'' (1952)
* ''Uwe aus Leer'' (1959)
* ''Van de Padd of'' (1961)

===Vertellegies===
* ''Hör eenzig eegen'' (1922)
* ''Rena im Königsmoor'' (1955)
* ''Uke setzt sich durch'' (1957)
* ''Tant' Remda in Tirol un anner Vertellses'' (1964)

===Sprokies===
* ''Dor was ins mol'' (1923; 1965)

===Gedichten===
* ''Tüschen Saat un Seise'' (1961)

===Heurspöllen===
* ''De Faart na't witte Aland'' (1953)
* ''Bröders'' (1955)
* ''Alleen laten'' (1955)
* ''De Düwel mit dree gollen Haar'' (1964)
* ''Freerk Ulenga'' (1967)

==Aover Wilhelmine Siefkes==
* Heide Braukmüller (1996), ''Wilhelmine Siefkes. Über ihr Leben und ihre Arbeit'', Leer. ISBN 3-927139-25-4
* Erhard Brüchert (1993), 'Wilhelmine Siefkes (1890–1984)', in: Angela Dinghaus (uutg.): ''Frauenwelten. Biographisch-historische Skizzen aus Niedersachsen'', Hilmessen-Zürich-New York, blz. 356–361
* Heinold Fast (1975), '... und du bist's auch nicht. Wilhelmine Siefkes oder: ein Beitrag zum Volkstrauertag und zum Ewigkeitssonntag', in: ''Mennonitische Blätter'', Hambörg

{{Dia|Dit artikel is eschreven in 't [[Zuudwest-Drèents]].}}

{{DEFAULTSORT:Siefkes, Wilhelmine}}
[[Kategorie:Drèents artikel]]
[[Kategorie:Skryver up Oostfrysk]]
