'''Bertrand Arthur William Russell''' (Trellech (Monmouthshire, Wales), 18 mee 1872 – Penrhyndeudraeth (Gwynedd, Wales), 2 februari 1970) waar een Britse filesoof, historicus, logicus, wiskundige, veurvechter veur sociale verni'jing, humanist, pacifist en een promenent rationalist. Russell wed in 1949 de Order of Merit toe-ekend en in 1950 ontving e de Nobelpries veur de Literatuur.

As schriever hef e de filesofie populariseerd en commentaren eschree'm over veule onderwarpen. Hi'j vervol'ng een familietraditie van poletiek activisme, waar een promenent anti-oorlog activist en propageerde de vri'je haandel met anti-imperialistiese naties.

==Lee'msloop==
Russell waar van aodellike ofstamming en hi'j kreeg onderwies van privéleraren. In zien pubertied waar e vake ernstig depressief. Geboren in de hoogtijdaa'ng van 't Britse Riek, störf e bijna een eeuwe later an influenza, toen det riek inmiddels waar uutien-evallen. Met zien dood verleur de wèreld iene van zien bekendse intellectuelen en zien morele autoriteit löt een blie'mende indrok nao. As poletiek activist waar Russell een fervent veurstaander van karnwaopenontmanteling en een uut-espreuken criticus van de Vietnamoorlog.

In 1940 ontving e al de Faraday Medal. In 1950 wed Russell onderscheiden met de Nobelpries voor literatuur, as erkenning veur zien veulziedig schrieverschap, woormet hi'j een significante bi'jdrage eleverd had an 't meenselik welzien en 't vri'jzinnig deenken.

==Filesofie en wiskunde==
Russell waar ien van de invloedriekse filesofen van de 20e eeuwe. Hi; j schreef veule boeken over logica en heuld zich onder aander bezig met 't onderzuuk naor de grondslaa'ng van de wiskunde. Iene van zien veurnaamse warken is de Principia Mathematica det hi'j saom' met Alfred North Whitehead schreef.

Ondanks een christelike opvoeding waar hi'j een uut-espreuken agnost. Hi'j zee wel det de mieste meensen 'm woorschienlik as atheïst zollen beschouwen, umdet e op dezulfde meniere evenmin in de christelijke god as in de Homerische goden geleufde.

Ok over zien redenen om agnost te wèzen schreef e boeken. In zien betoog ''Why I Am Not a Christian'' (vertaald as ''Woorumme ik gien christen binne'') valt hi'j de belangriekse argumenten veur 't bestaon van 'n god an en kump töt de conclusie det d'r gien enkele neudzaak is um an te nem det d'r een god bestiet. Ok betoogt e det religie meer kwaolike dan goeje gevölgen hef. Hi'j beschowen zichzelf as vri'jdeenker en waar van miening det meensen zich nie mut laoten leiden deur traditie of heilige boeken, ma det zi'j met hun ei'ng verstaand töt kennis mut köm. Tevens lanceerde hi'j 'n argument dat bekend stiet as ''Russells theepot'', um et onfalsifieerbare karakter van godsdiensige opvatting' an de kaoke te stellen.

Ok op 't gebied van seksualiteit had e 'n veur die tied zeer onconventionele opvatting. Zo zaag hi'j gien enkele rèden um bi'jveurbeeld seks buten 't huwelik immoreel te vinnen. Iets kon vol'gs Russell allene immoreel wèzen wenneer 't and'ren schaadt, en det waar vol'ngs 'm bi'j seks buten et huwelik nie et geval. Hoewel zukke opvattingen tee'ngwoordig vri'j normaal evun' wödt, kwam Russell d'r regelmaotig deur in de problemen.

In de verzaomeling'leer is de Russellparadox naor 'm enuumd. Disse paradox giet over de verzaom'ling van alle verzaom'ling' die zichzulf nie bevatten, met de vraog of disse verzaom'ling zichzulf now wel of nie bevat. Iene bekend veurbeeld is de zulfreferente barbier: scheert 'n barbier die allene meensen scheert die zichzulf nie scheert, zichzulf, of nie? Naor anlieding van disse paradox bint onder aander typenlogica's ontwikkeld, en is d'r veule onderzuuk edain um te proberen disse tee'ngspraok op te lössen, töt Kurt Gödel uuteindelik antonen det det principieel nie mogelijk is.

{{Dialekt|sdz}}
