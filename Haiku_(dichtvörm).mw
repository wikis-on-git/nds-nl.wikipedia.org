Nen '''Haiku''' is nen [[Japan]]sen [[dichtkeunst|dichtvörm]]. t Besteet oet dree regels van 5, 7 en wier 5 lettergreepn. Nen haiku beskrif ne beleawing van n oognblik, mangs verbeundn an, of inspireerd duur [[zen]]. Nen haiku is nen vingerhood vol met geveul, zoonder doar heel oetgebreaid of vaag oawer te doon. 

== Oorsproonk ==
[[Bestaand:MatsuoBashoChusonji.jpg|thumb|150px|Staandbeeld van [[Matsuo Basho]]]]
n Dichtvörm is in t [[17e eeuw|17de joarhoonderd]] ontstoan oet euldere vörme duur at grote dichters t teegn mekoar opnömn, woervan't [[Matsuo Basho]] misskien wal t bekeandst is. Toendertieds was dissen dichtvörm nog nen ''hokku'', n soort anzetgedicht vuur ne [[renga]], n ketngedicht, zo as de ''tan renga'', of as begin van ne [[Tanka (dichtvörm)|tanka]]. Pas an t eande van t [[19e eeuw|19de joarhoonderd]] maakn n dichter [[Masaoka Shiki]] van de ''hokku'' nen zeelfstaandigen dichtvörm; n ''haiku''. Nauw bekekn zeent doarmet de euldere gedichtn van dissen vörm ook ''hokku'', skoonwal t wal vakerder vuurköm at t earvolle beginvers begunn wör, zoonder at doar dan nen volledigen renga met eskreewn wör.

== Vörm en inhoold ==
Nen haiku hef normaalgesprökn 3 regels van ongevear 5-7-5 lettergreepn (in Japan wordt dee oonder mekoar op ene liene skreewn). Dr wörd verdan esteggeld oawer o'j hier strak an mut voldoon. A'j dr tevölle an doot wörd t n stief gedicht, mer an de aandere kaante is t völle knapper as t oe lukket. Doarbie keump nog det in t Japans ''morae'' vuurkomt, dee't nog mear bepärkt. In moderne, of Westerse vörme van t gedicht wörd doarumme wal es van disse stelregel of ewekn, en zitt dr meestal tusken de 12 en 17 lettergreepn in nen haiku. Ene van de bekeandste haiku is van Matsuo Basho en geet:

:{| style="background:transparent;"
|-
| style="width:250px;"| ''furu ike ya<br />kawazu tobikomu<br />mizu no oto''
| style="width:250px;"| ach oolde viewer,<br />nen kikvors spreenk dr in,<br />geluud van water.
|}

Bie oawerzettingn van haiku's veendt wat leu n inhoold belangrieker as n vörm, mer in bettere oetgaawn wörd de vörm toch wal met ereknd. Bie boawnstoanden haiku hef de tweede regel mer 6 lettergreepn in plaatse van 7. Um n vörm klopnd te maakn mut de inhoold heel iets aanders wordn:

:ach oolde viewer
:de kikvörse springt dr in
:geluud van water

Dit probleem is per sproake wier aanders. t [[Fraans]]k hef bievuurbeeld völle mear wöarde en lettergrepe neudig as t [[Engels]]. Nen te strakken vörm voldut nit an seempelheaid, mer nen te lössen vörm is wier nit good vuur de kernachtigheaid. n Haiku keump van nauw kiekn en leefde vuur vörm en seempelheaid. t Is nit zomear n kleain stukn skriewerieje in dree lienkes met 5-7-5 lettergreepn, mer doaroet mut ook ne hoast keenderlike verwoondering bliekn. Nen haiku leazn is indrukn opdoon, met de sfeer en t geveul van t haiku-oognblik. Oawer nen haiku mu'j nit te lange nöaln.

== Oonderwoarpn ==
=== Klassiekn haiku ===
n Klassiekn haiku hef gewoonlik vief oonderwoarpn; de seizoenen: Leante, zommer, hoarfst en weenter. [[Ni'jjaor|Niejjoar]] is in Japan ook n seizoen. t Niejjoar is ook n geleefd oonderwoarp vuur [[senryu]]gedichtn. Vanzelfs hoowt de seizoenn nit bie naam eneumd te wordn, mer dr zeent wöarde en beelde dee'j met n bepoald seizoen in verbaand brengt. Zo he'j bievuurbeeld ''bloesem'' vuur leante, ''snee'' vuur weenter, ''zunne'' vuur zommer, en ''valnd blad'' vuur hoarfst. Det kan nog abstrakter: in de leante legnt de meeste veugel n ei, n weenterdag is t koold, in de hoarfst reagnt t völle. Dit soort seizoenswöarde wordt in t Japans [[kigo]] neumd.

=== n Modernen haiku ===
n Modernen haiku hef ook disse vief oonderwoarpn, mer kan zik ook op aandere dinge richtn zo as kafeebezeuk, mode, vrea, koi en [[karmis|koarmse]]. n Modernen haiku kan dus wat n wat breder anbod an thema's kiezen, mer t gevoar doarmet is wal det t oppervlakkig kan wordn, tenzij at leu zorgt at n haiku ne oognblikbeleawing blif en origineel is. Skoonwal n modernen haiku dus nit allene mear oawer natuur geet, blif t doar vake nog wal an relateerd. Dr zeent zelfs beuke met hele rieges seizoenswöarde, lieste met gebroekn, dinge, deers en plaantn dee't verwiezet noar n seizoen. Dee hebt skoonwal weainig nut mear duurdet de wearld verdan eenkenniger en mondialer wörd.
 
=== Japonisme ===
De oonderwoarpn vuur haiku, senryu en tanka zeent redelik standaard. Wat haikuskriewers begoat 'Japonisme'; ze gebroekt (misbroekt) oonderwoarpn  en bekeande klisjees as [[Fujiyama]], [[geisha]], [[samoerai]], teehoes en [[koi]], zoonder at ze zik in verdeept hebt wat dee dinge vuur de Japanse kultuur en geskiedenisse beduudt. Dit kan angriepnd en kwetsend wean vuur Japanners.

== Haiku's in t Westn ==
Dr zeent in de westerse wearld rellatief weainig haikuskriewers, in vergelieking met Japan, woer't dr miljoenen<ref>[http://meandermagazine.net/print.php?txt=986&ab=A Jan Bontje. ''Haiku''. Meander Magazine.nl. 1998.] Bekekn op 13-9-2012.</ref> wont. In Neerlaand en België zeent n antal haikuskriewerskringn.<ref>↑ Jan Bontje</ref>

Dit hef wellicht te maakn met de oawerheersende Westerse dichtgebroekn. De euldstbekeande gedichtn in bievuurbeeld t [[Ooldsassies]] en [[Angelsassies]] warn al op (metkleenker)riem, en meestal in eawn antaln zinn. Dit was makkeliker te onthooldn vuur de Westerse leu, dee't vake nog nit konn leazn of skriewn, terwiel in Japan leazn en skriewn al vanof 600 [[Jezus Christus|n. Kr.]] algemeaner invoord wör.<ref>Tailor, Insup, and Martin M. Tailor. Writing and Literacy in Chinese, Korean, and Japanese. Amsterdam: John Benjamins Publishing Company. 1995. p 364.</ref> In de Japanse dichtkeunst wörd t juust mangs ezeen as onvolkomnheaid as wöarde riemt.<ref>[http://www.vrouwke.nl/indexhaiku.html ''Haiku's'']. Vrouwke.nl. Bekekn op 13-9-2012.</ref> Dit probeert skriewers dus juust zovölle meugelik te vuurkomn. t Kan hierumme wean at t grote publiek haiku's vrömd veendt.

In Neerlaand wör n haiku invoord in [[1863]]. In det joar publiseern t literaire blad De Gids n eersten (oawer ezatten) haiku. n Opbouw van 5-7-5 was in dee tied in Neerlaand nog ongekeand. n Oetgewer van t blad, Potgieter, wol t ook anvaankelik in t geheel nit plaatsen, umdet t in zinne oogne gin dichtkeunst was. Mer keuning [[Willem III]] drung dr op an at Potgieter t zol oetgeewn, umdet he haandel met Japan vuur oogne har.

n Eerstn haiku was hier terechte kömn duurdet nen learling-smid oet Japan in [[Rotterdam]] stage köm loopn en geneut van de grote stad. Dit geveul drukn he oet in ne haiku: 

:In mooi Rotterdam
:leer ik een vak voor later -
:stad aan het water<ref>↑ Jan bontje</ref>

n Eerstn Westersen haikuskriewer was woarskienlik n [[Hollaand]]er [[Willem Doeff]] ([[1764]]–[[1837]]), den't in Japan nen Hollaandsen haandelspost besteurdn. Hee skreef oonder mear disse haiku:

:{| style="background:transparent;"
|-
| style="width:250px;"| ''inazuma no<br />kaina wo karan<br />kusamakura''
| style="width:250px;"| leent mie oewe oarmn,<br />Zo rap as bliksemskichte,<br />as reaizekussen.
|}

== Haiku's in t Neersassies ==
Onder de Neersassiese haikuskriewers zeent [[Gerrit Wassing]] en [[Ger Siks]] oet [[Grunnen|Grönningn]] en [[Rouke Broersma]] oet [[Dreante]].

Wassing hef oawer zinne haikuskriewerieje in t Grönnings verkloard: ''"De werkwoordvormen zijn kort, lidwoorden ontbreken vaak en zo zijn er nog enige kenmerken van het Gronings die ik in het Japans terugvind."''<ref>[http://www.trankiel.com/wassing-n.html www.trankiel.com]: 'Het is belangrijk om in weinig woorden veel te zeggen', Groninger auteur Gerrit Wassing en zijn liefde voor de haiku. Bekekn op 13-9-2012.</ref> Oawer Wassing skreewn in 2008 de Neersassiese skriewers [[Fokko Veldman]] en [[Hanny Diemer]]: ''"Hij is de eerste en tot dusver de enige schrijver die haiku's in het dialect schrijft die werkelijk een mystieke oosterse sfeer ademen en de benaming haiku waardig zijn."''<ref>Fokko Veldman en Hanny Diemer (2008), 'De literatuur van Groningen'. In Henk Bloemhoff, Jurjen van der Kooi, Hermann Niebaum en Siemon Reker (red.), ''Handboek Nedersaksische Taal- en Letterkunde'', Assen: Van Gorcum, p.350</ref>

Nen haiku van Ger Siks:

:Al sikkom veurjaor.
:De leste scheuvelloper
:zakt zaacht deur t ies.
:-Oet ''[[Roet (tiedschrift)|Roet]]'', zomer 2011

Nen [[Tweants]]en haiku, den't duur t gebroekte thema mear ''senryu'' is, wat wil zegn det t meer oawer n meanske geet as oawer de natuur:

:wöarmte achter glas
:duur et lecht dwerrelt wat stof
:misskien töt noadeankn
:-[[Woolters]] - 2015

== Mooi um te weetn ==

* n Hudigen en eerstn vuurzitter van n [[Europesen Road]] en vroger premier van [[België]], [[Herman van Rompuy]], steet dr um bekeand at he gearne haiku's les en zelf ook skrif. Disse zeent op zinne webstea te veendn. In [[2010]] gavn he zinnen eersten haikubeundel oet, met oawerzettingn in verskilnde sproakn van Europa, en ook in t [[Latien]].

* Ne [[Twaiku]] is ne haiku op [[Twitter]].

== Verwiezingn ==
<references/>

[[Kategorie:Tweants artikel]]
[[Kategorie:Dichtvorm]]
[[Kategorie:Japan]]
