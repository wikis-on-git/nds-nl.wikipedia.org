Den '''Arfgoodroute''' is ne fietsroute met wegwiezers deur et oosten van den [[Achterhook]] en een stuksken van [[Duutsland]]. Den tocht geet bi'jnoa hemoal deur de gemeente [[Oost Gelre]] en duurt zo'n betjen 41 kilometer, moar ie könt em ok langer of körter maken. De route kump langes negen belangrieke kultuur-historiese plaetse in de regio.

==Verlöp van de route==
Den anvang is offisjeel bi'j [[Arve Kots]] in [[Leeuweld]], woar ie ok de keesboerderi'je könt bezeuken en een pötjen [[boerengolf]] könt spöllen. Op de fietse geet et op [[Grolle]] opan, langes et Stadsmuseum, de Stadsboerderi'je, de [[Holtzageri'je Nahoes]] en de [[Grolse vestingwarken]]. Van doaroet geet et deur netuurpark [[De Leemputten]] noar [[Zwilbrook]] en ziene [[St. Franziskuskarke]]. De route geet wieter deur et [[Zwillbrocker Venn]] hen en dan noar [[Meddo]]. Doar ku'j ne hele olde boerderi'je bekieken, met ne grachte der nog umhen. [[Vroagender]] kump as volgende an de beurte, woar ie de nog warkende [[Windmölle|korenmölle]] [[De Veer Winden]] könt bezeuken. Et [[Vroagendervene]] ku'j alene mit ne ekskursie binnen kommen. Binnendeur langes den [[Engelsen Schans]] geet et dan wier noar Arve Kots, woar de route op zien ende löp.

[[Kategorie:Achterhooks artikel]]
[[Kategorie:Toerisme]]
[[Kategorie:Geografie van den Achterhook]]
