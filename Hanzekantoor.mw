[[Ofbeelding:Hanseatic Warehouse King's Lynn.JPG|thumb|270 px|'t Hanzepakhuus in King's Lynn is 't ienige oaverebleben gebouw van de Hanze in Engelaand.]]
Een '''kontor''' (van 't Fraanse ''comptoir'', handelspost) was een butenlaanse handelsvestiging van de [[Hanze]], een militair bondgenootschop van gildes die in de late [[middeleeuwn|middelieuwen]] en de vrogmoderne tied (tussen de [[13e eeuw|dartiende]] en [[17e eeuw|zeubentiende ieuw]]) een handelsmonopolie vestigden en in de bienen hölden in de [[Oostzee]], een diel van de [[Noordzee]] en 't miest van Noord-Europa.

't Begrip kontor gebruukten ze veur 't eerst in de [[16e eeuw|zestiende ieuw]]. Veur die tied harren ze 't oaver huus of hof.

De Hanze har vier kontors: de [[Staolhof]] in [[Londen]], 't [[Hanzekontor (Brogge)|Hanzekontor]] in [[Brogge (België)|Brogge]], [[Bryggen]] in [[Bargen (Noorwegen)|Bargen]] en 't [[Peterhof]] in [[Novgorod]]. Daornaost har de Hanze in partie havens een verteengwoordigende koopman en een pakhuus of ''factori'je''.

De kontors waren belangrieke enclaves. De Staolhof (uut 1320) beveurbield gruiden uut töt een gemienschop mit een mure d'r umhenne en mit zien eing pakhuzen, weeghuus, karke, kantoren en woonhuzen. Van 't begun of an harren de kontors heur eing rechtspraoke. Zo keuzen de koopluden zo-enuumde oldermannen (ok ''comes hansae''), die as 't toezicht oaver heur hölden. Later regelden benaom de leidende Hanzestad [[Lübeck]] de statuten van de kontors.

Van alle kontors stiet d'r vandage allennig nog Bryggen in de [[Noorwegen|Noorse]] stad Bargen. Bryggen werd as kontor esleuten in 1754 en stiet now op de [[Wereldarfgoedlieste]] van de [[UNESCO]]. Wieder is d'r nog 't Hanzepakhuus in de havenplaatse [[King's Lynn]], [[Engelaand (regio)|Engelaand]], daoras ze in 1971 mederne kantoren in hebt emeuken. De ''Novgoroder Schra'' is de ienige hielemaol bewaorde verzameling bepaolings oaver de interne reglementen van de vier Hanzekontors.

In 't Duuts wördden 't woord ''Kontor'' - in stee van 't mederne ''Büro'' - in de [[19e eeuw|neengtiende]] en [[20e eeuw|twintigste ieuw]] nog slim vake gebruukt veur koopluden d'r kantoren. Ok vandage an de dag gebruukt treditionele bedrieben 't nog. Vake vie-j dizze bedrieben in olde Hanzesteden.

[[Ofbeelding:Brygge Norway 2005-08-18.jpg|800px|thumb|Briede kiek op Bryggen]]

{{Dia|Dit stok is eskreven in 't [[Zuudwest-Zuud-Drèents]] van de Drèents-Oaveriesselse grèensstreek.}}

{{commonscat|Hanseatic League}}

[[Kategorie:Drèents artikel]]
[[Kategorie:Ekonomie]]
[[Kategorie:Middeleewn]]
