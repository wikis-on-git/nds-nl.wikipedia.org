'''Handel''' is den oaverdracht van goderen of deensten van eyn persoun of instelling når nen anderen, vake vöär 'n tuuskemiddel. In moderne samenleavingen is dat meysttyds [[geld]]. 'n Stelsel of netwark vöär handel wördt wal nen markt enöömd.

By eyne van de eyrste förme van handel, uuttuusk (ruilhandel), wörden goderen of deensten rechtstreyks vöär andere goderen of weaderdeensten uutwesseld. Dår köm gin geld an te passe. Do as eyne van de tuuskgenouten ädelmetalen güngen gebruken, kreagen dee symboliske waerde en praktisk nüt. Moderne handelslüde gebruket meysttyds geld. Sou kan ''koupen'' löskoppeld worden van ''verkoupen'' of ''verdenen''. De uutvinding van geld (en later vöärskotten, papyrgeld en untastbår of digitaal geld) makeden handel stükken simpeler.

Ne moderne gedachte oaver handel wil dat et besteyt vanweage tospitsing en verdeyling van wark. In dissen oaverhearskenden form van [[ekonomie|ekonomiske]] beasigheid maket lüde of grupen mär 'n klein deyl van et heyle produkt. Dat wat se maket gebruket se üm te tuusken vöär andere produkte en behoovtes. Handel tüsken streaken kümt mangs vöär vanweage (al dan nit wåre) verskillen in produktymöägelikheden, lokale vaerdigheid up 'n bepåld vlak of anweasige grundstoffen. Verskillen in streakümvang kan sorgen vöär verskil in et antal warklüde en de barg wark wat se anköänet. Wo grouter de grup med warkvolk, wo meyr as se per saldo gedån kryget.

klein- of detailhandel bedüdet de verkoup van goderen of koupwår vanaf ne vaste steade (winkel, supermarkt of kiosk), oaver internet, in kleine antallen. de bedoling is dat den anskaffer et ekochte selv gebrukt. Kleinhandelaars koupet vake van grouthandels, dee as meysttyds rechtstreyks groute antallen afneamet med de makers van de verkoupwår. Sou hoovt dee lätsten minder med rechtstreykse klanten te warken, wat tyd bespårt dee as se vöär meyr produkty gebruken köänet.

In de geskydenisse wör vryen handel vöärdan wydverbreider vanaf [[1815]], tötdat den [[Eyrsten Wearldoorlog]] uutbröäk in [[1914]]. In de jåren tüsken 1920 en '30 tröäk et weader wat dichte, mär nå 1950 wörden internationale handelsbetrekkingen steyds nauer anhaald, wårdöär der rechtevoord oaver de heyle wearld handel tüsken landen is. Een antal ekonomen en ekonomiske geskydeniskenners meynet dat der noch nooit souvöäle handelsvryheid is as vandage den dag.

{{knöpke}}

[[Kategorie: Tweants artikel]]
[[Kategorie: Ekonomie]]
