Den '''Eersten Waeldkrieg''' was nen [[oorlog]] op waeldschaal, den vanof [[28 juli]] [[1914]] tot [[11 november]] [[1918]] met name in Europa plaats-evonden hef. Meer as 9 miljoen soldoaten en burgerleu vonden den dood. Den stried had grote gevolgen.

De ''Gaellieerden'', eleid deur [[Frankriek]], et [[Veraenigd Könninkriek]], [[Keizerriek Ruslaand|Ruslaand]] en, vanof [[1917]], de [[Veraenegde Stoaten]] streejen teggen de ''[[Centroale meugendheid|Centroalen]]'', eleid deur [[Oostenriek-Hongari-je]], [[Duutslaand]] en et [[Ottomoanse Riek]]. [[Italië]] slot zich in [[1915]] bi-j de Gaellieerden an.

== In vöggelvlög ==
Den '''Eersten Waeldkrieg''' wierd evoerd tussen an de ene kante [[Duutse Keizerriek|Duutslaand]], [[Oostenriek-Hongari-je]] in Midden-Europa (de '''Centroalen'''), en an de andere kante [[Russiese Keizerriek|Ruslaand]], [[Groot-Brittannië]], [[Frankriek]] en n tröpken andere laanden (de '''gaellieerden''').
Et kleinen [[Servië]] was vanof den anvang betrokken, [[België]] wöd der in met-eslöpt deurdat den Duutsen anval deur heur groandgebeed leep.
Tiedens den krieg wödden de Centroalen verstarkt deur de daelname van et [[Ottomaanse Riek]] en [[Bulgari-je]], en an de anderen kante koazen [[Japan]], [[Italië]], [[Portugal]], [[Roemenië]] en de [[Veraenegde Stoaten]] de gaellieerde kante. Den umvang van den krieg wödt dudelek a-j begriept dat an et ende van den krieg 25 stoaten en eure kolonien doarbi-j betrokken waren, met 1,35 miljard inwonners wat geliek steet an dreekwart van de waeldbevolking in dee tied.

Noa den [[Moord op Frans Ferdinand|moord]] op [[Frans Ferdinand van Oostenriek-Este|Frans Ferdinand]], den toonmoaligen troonopvolger van Oostenriek-Hongari-je, en ziene vrouwe Sophie Chotek stelden Oostenriek-Hongari-je letste veurweerden an Servië. Toon dizzen neet luusteren wollen, verkloarden Oostenriek-Hongari-je op [[28 juli]] [[1914]] den krieg an Servie. Op [[30 juli]] beslot [[Ruslaand]] tot algehelen oproop en koas de kante van heuren Serviesen bondgenot. Duutslaand, as verdragsgenot van Oostenriek-Hongari-je, verkloarden op [[1 augustus]] Ruslaand den oorlog. 

In et westen voerden de Fransen nen vergaefsen anval oet richting et [[Roergebeed]]. In deezelfde tied trokken de Duutse laegers deur de [[Ardennen]], volgens et [[von Schlieffenplan]], doarbi-j België den krieg in slöppend. Den Duutsen tocht noar [[Paries]] wodden deur Franse tröppe tot stoan ebrach. In et westen kwam de kriegsliene veuran muurvaste te zitten in den [[loopgroavenkrieg]]. Deur [[gifgas]], [[puntdroad]], [[mitrailleur]]s, [[Bunker (verdaedigingswark)|bunkers]] en [[artillerie]] zorgden de anvallen tot et verlees van tiendoezenden soldoaten.

In [[Afrika]] verloar Duutslaand heure kolonien an talriekere tröppe van Frankriek en Groot-Brittannië. In et wiete oosten verloar zie rap heure kleine gebeden an [[Japan]], [[Ni-j-Zeelaand]] en [[Australi'je (land)|Australië]].

In et [[Midden-Oosten]] sloog et Ottomaanse Riek bi-j [[Slag um Gallipoli|Gallipoli]] nen belangrieken gaellieerden anval of, moar verloor later grote gebeden an Frankriek en Groot-Brittannië. An et Ottomaans-Russiese front hadden de Russiese generoals in et algemaen den oaverhand.

An et oostfront slot de grote frontlengte nen loopgroavenkrieg zoas in et westen uut. Ruslaand verloar haeneg-an gebeed an Duutslaand, de veurtdurende verlezen leidden tot de [[Oktoberrevolusie|Russiese revolutie]], den Russiesen Tsoar voerden toon veranderingen (op papier) in um et volk röstig te kriegen, moar eigenlek veranderden der neet völle. Toon der nog ne revolusie uutbrak woarbi-j den Tsoar oftrad en Lenin an den macht kwam nam Ruslaand geen deel meer an den krieg.

Op zee wist de Duutse marine den Britsen vloot neet te versloan. Den Duutsen duukbotenoorlog leidden in [[1917]] tot daelnoame van de [[Veraenegde Stoaten]]. 

Noa de trögtrekking van Ruslaand uut den krieg zetten de Duutsers de vri-j ekommen tröppe in an et westfront. Dizze anvallen leepen wier met völ verlees an mansleu vaste. 
Den inzet van tanks deur de Britten brach nen deurbroak. De Duutse laegers trokken zich weerumme. In Duutslaand woodden opstaand, de republiek wodden uut-eroopen. Den Duutsen keizer vlöchen noar et neutroale Nederlaand. Ok op den [[Balkan (schiereilaand)|Balkan]] en andere fronten wodden too vrae eslotten.

== Zie oek ==
* [[Tweede Wereldoorlog]]

== Uutgaonde verwiezingen ==
{{Commonscat|World War I}}

[[Kategorie:Achterhooks artikel]]
[[Kategorie:Oorlog]]
