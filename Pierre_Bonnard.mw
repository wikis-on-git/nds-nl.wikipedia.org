'''Pierre Bonnard''' was 'n Fraans post-impressionistiese skilder, geboorn op 13 oktober 1867 op Fontenay-aux-Roses - uut de tied op 23 jannewari 1947 op Le Cannet.

Bonnard hef aait op zichzölf ewarkt en is dorumme nie simpel in te deeln bi'j bepaolde stijl. Naöst skildern, illestreerdn he vake veur blaadn en hef ok nog 'n maol 'n ebraandskilderd raame maakt. Ie zult op zien wark nooit geweld teengnkomm. Bonnard kekkn aait met völle plezier naor de kleane dingn op t leevn, en dat deud he op zien skilderi'jn. Hi'j skilderdn völle straottaffereeln uut Parijs of laandskappn uut Zuud-Fraankriek achter 'n gevulde ontbijttaofel. Tiepiese Bonnard-onderwarpn na 1903 bint binnkaantn van 'n huus met vrouwluu die gaanks waarn an eur pot en stilleleevns.

Bonnard wördt deur zien kleurrieke ('iriserende') ruumtn ok wel de leste der impressionistn enuumd. Zien menier van warkn verskildn weesnlik met die van de impressionisten; waor impressionistn 'n indruk van 'n oongnblik weergeevn wolln daor kon Bonnard manks jaorn an 'n kompesitie warkn en veraandern.

==Leevn==
Pierre Bonnard voolgdn 'n rechtnstudie an de Sorbonne op Parijs van 1886 töt 1889 en 'n kunstopleiding op 1888/89 an de Ecole des Beaux-Arts en vervoolngns an de Académie Julian.

An de Académie Julian leerdn he Ker-Xavier Roussel en Paul Sérusier, Maurice Denis en Jean­ Edouard Vuillard kennen die hum wies maaktn met 't wark van Paul Gauguin. Dit göngn op 1888 naor 'n ontmoeting van eur op Pont-Aven. Naöst Gauguin wördden he slim beinvloed van de toe bi'jtieds op Europa wied ewörden Japaanse kleurnhoaltsneedn met eur allinnog op liende en platte ekonsentreerdn menier van beeldn.

Op 1889 verköch he zien stilisties verni'jnde posterontwarp France-Champagne.

Op 1890 zit he kört op de Militaire dienst waornao he zien wark op de rechtsprake opgaf en fulltime kunstenaar wördden.

{{Dialekt|sdz}}
