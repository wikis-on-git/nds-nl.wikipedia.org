[[Ofbeelding:F.18,_aanzicht_-_Ankum_-_20022665_-_RCE.jpg|thumb|right|400px|Een hallenhuusboerderije op Ankum, kenmarkend veur de streek, uut 1877 (foto uut 1966)]]
'''Ankum''' is een [[buurtschop]] in de gemiente [[Dalsen (gemiente)|Dalsen]], in de [[Nederlaand|Nederlaandse]] pervincie [[Oaveriessel|Aoveriessel]]. De buurtschop hef een laandelijk kerakter; ok vien ie der bospartijgies. Op 1 jannewaorie 2018 woonden der op Ankum 94 mèensen.<ref>[https://indd.adobe.com/view/6588aa81-0e7c-4ec1-9349-d57f49ffa572 Gemientegidse van Dalsen veur 2018-2019], blz. 20</ref>

==Ligging==
Ankum lig an de Vossersteeg en de Ankummer Es. Sinds de 20ste-ieuwse uutbreiding van 't karkdörp [[Dalsen]] lig Ankum tegen 't noordwestelijke tippien van Dalsen an.

De buurtschop lig ok kört onder, en miest parallel an, de pervinciaole weg van [[Zwolle]] naor Dalsen, de [[Pervinciaole weg 340|N340]]. Ten noorden van de N340 löp de Ankummerdiek in de richting van buurtschop [[De Lichtmis]].

In 't dörp Dalsen zölf hej nog een Ankummerstraote, die naor de buurtschop verwis.

==Veurzienings==
Ankum hef een protestaants-christelijke basisschoele, De Spiegel. Wieder is der een buurthuus waor haoste alle aovenden (daans)cursussen egeven wördt en gezelligheidsaovenden bint. Sinds 1935 is der zomers in 't buurthuus een daansfeest, det nog altied deur dezölfde femilie organiseerd wördt.

Op de Ankummer Es hej een tankstesjon en een autohandel. Ankum hef gien eigen karke.

==Veurname huzen==
===Vroggere havezate en hudige butenplaatse De Ru(i)tenborgh===
[[Ofbeelding:Ruitenborgh.jpg|thumb|right|400px|Butenplaatse De Ruitenborgh in 2010]]
[[Havezate]] De Rutenborgh stund an de Rutenborghweg (Ruitenborghweg) tussen Ankum en de buurtschop [[Broekhuzen (Dalsen|Broekhuzen]]. De name verwis naor de [[Rute]], een uutgestrekt gebied tussen Dalsen en [[Roevene]]. Van een verstarkt huus op dizze plekke was veur 't eerst spraoke in 1328 as kestiel Rutenberghe. 't Kestiel was töt det jaor in bezit ewest van de graven van [[Graofschop Benthem|Benthem]], die 't verkochten an Johan van Diest, de [[bisschop van Utrecht]]. Dizzend gaf 't in lien an Haco van Rutenberg.

Rond 1389 wördden 't kestiel mit de grond geliek emeuken. Der much gien nei kestiel ebouwd wörden, mar later is det toch gebeurd. In 1442 mus bewonder Frederik van Rutenborgh belaoven det e nooit verschil zol kriegen mit de bisschop van Utrecht; neie grachten much e ok niet anleggen.<ref>[https://www.dalfsennet.nl/nieuws/242349/de-ruitenborgh-van-kasteel-tot-boerderij.html DalfsenNet: De Ruitenborgh van kasteel tot boerderij]</ref> Töt 1545 bleef De Rutenborgh de zetel van 't adellijke geslacht Van Rutenberg.

De havezate is ofebreuken in de jaoren twintig van de negentiende ieuw. In 1828 wördden der in opdracht van G. Ridderinkhof op dezölfde plekke een neie butenplaatse dalezet, die der nog altied stiet. De grachten bint in 1915 edempt. Vandage de dag wördt huus De Ruitenborgh nog altied particulier bewoond.<ref>[https://www.kasteleninnederland.nl/kasteeldetails.php?id=244 KastelenInNederland.nl aover De Ruitenborch / Rutenberg]</ref>

===Butenplaatse Hofwijk===
An de Vossersteeg lig de [[butenplaatse]] Hofwijk. 't Huus is der in 1859 neerezet in opdracht van koopman C. Janssen en M.E. Ridderinckhoff. De grote 18de-ieuwse zaandstienen stoepe zol ofkomstig wezen van de ofebreuken havezate De Rutenborgh. Hofwijk is in particulier bezit.<ref>[https://www.buitenplaatseninnederland.nl/ankum-hofwijk.html Buitenplaatsen in Nederland aover Hofwijk]</ref>

==Femiliename Van Ankum==
De [[femiliename]] Van Ankum giet in Nederlaand in wieduut de mieste gevallen terogge op dizze buurtschop. Ie viendt de name 't miest in de gemiente Dalsen en in umliggende gemientes. In 1947 waren der in Nederlaand 85 mèensen eregistreerd die zo de name hadden; in 2007 waren 't der 50.<ref>[https://www.cbgfamilienamen.nl/nfb/detail_naam.php?gba_lcnaam=van%20ankum&gba_naam=van%20Ankum&nfd_naam=Ankum,%20van&operator=eq&taal= De Nederlandse Familienamenbank van 't Centrum voor familiegeschiedenis]</ref>

As alternatief kan de femiliename (Van) Ankum slaon op iene uut 't dörp [[Ankum (Nedersaksen)|Ankum]] in de Duutse dielstaot Nedersaksen.

==Verwiezings==
<div class="references-small">
<references/>
</div>

{{Dia|Dit artikel is eschreven in 't [[Zuudwest-Drèents]].}}

[[Kategorie:Drèents artikel]]
[[Kategorie:Plaatse in Oaveriessel]]
[[Kategorie:Dalsen]]
