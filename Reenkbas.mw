[[Ofbeelding:Santaclaus2007 Sousaphone dsc112.jpg|thumb|right|200px|Keunststof Reenkbas]]
Nen '''Reenkbas''' (ook wal '''sousafoon''' of kortan '''sous''' eneumd) is nen [[tuba]] den at is an-epast um makkelik te dreagn en met in t gelid te loopn. t Is ene van de grötste en zwöarste kopperne bloasinstrumeantn.

n Reenkbas is ne veardere oontwikkeling van n euldern en lechtern [[bombardon]], en heurt doarumme töt t ''zachte kopper''. Umdet'e [[cillindries]] ebouwd is, hef'e n wat skoarper geluud as aandere tubaas, dee't konies ebouwd zeent en doarduur n wat zachtern, roondern klaank hebt.

==Geskiedenisse==
n Sousafoon is eneumd noar de bekeande [[Amerika]]anse [[dirigeant]] [[John Sousa]], mear den hef um nit oet-eveundn. t Deenk is bedach duur J.W. Pepper, nen instrumeantnmaker oet [[Filadelfia]], den at um noar Sousa neumdn umdet den um evroagn har of'e nit wat kon bedeankn, zodet de oolde bombardons wat meender hard kleunkn en n leger bereik hadn.

De eerste sousafoons hadn dus n beker steail de loch in. Dit was achterof nit haandig, wat blik oet n biejnaamn wat t deenk kreeg: ''reagnvanger''. In de reagn leup dr water in, woerduur t de sous nit mear te bespöln was, of woerduur't dr hoogoet n betn gebubbel te heurn was. Doarop wördn de bekers noar vuurtn erichet, zo a'j ze nog aait treft.

==Bouw==
Reenkbasn zeent emaakt um lange met te goan. Ze hebt vake beplating as ekstra beskoarming. Nen duk den at normaalgesprökn nen [[trompet]] onbespölboar zol maakn, hef op n reenkbas niks gin invlood. Völle oolde reenkbasn zeent rechtevoort doarumme nog aait in gebroek.

Amerikaanse reenkbasn zeent t meest eweeld, terwiel at aandere instrumeantn oet Amerika meesttieds nit zo geleefd zeent biej muzikaantn. Vuural oolde basn van tusken 1930 en 1940 van de moarkn ''Conn'' en ''King'' zeent eweeld.

Grötte en zwöarte verskilt slim van instrumeant töt instrumeant. De hudige bekergrötte, normaalgesprökn bereknd in [[inch]]es, is meesttieds 26 inch (ongevear 66 cm). In t begin was t nog ongevear 20 inch (ong. 51 cm) en in de joarn '20 gröaidn t töt 24 inch (ong. 60 cm).

Tiedns de joarn '20 zeent dr wal wat biezeundere gröttes emaakt zo as bv. nen bekerduursnee van 30 inch (76 cm), mear dee warn nit lange in trek, umdet ze loomp zwoar warn en akelig deur.

De meeste reenkbasn wordt van [[kopper]] emaakt, mear seend de joarn [[1970|'70]] bestoat dr ook keunststof modeln. Det kan allene met dit soort basn. Vearder keump t nit vuur. Duur n keunststof zeent ze dubbel zo lech. Ze hebt nen zachteren klaank, en spölt vake ook makkeliker. Doar steet teegnoawer det dr vake nit völle kracht achter t geluud zit.

Alle reenkbasn hebt ventieln. De meestn hebt dr dree, mear ze bestoat ook met vere. Met spesjale skruufkes is n beker dr of te dreein, zodet'e kleain op-eboarget kan wordn.

Reenkbas spöln is, ondaanks n an-epasten vorm, nit makkelik te bespöln. Nen koppern reenkbas weg al gaaw nen keer 15 töt 20 kilo en geet doarumme rap zear doon an de skoolder.

==Stemming en slöttel==
De meeste basn stoat in [[bes]], mear dr zeent ook [[es]]-basn, dee't wat kleainder zeent. De muziek vuur basn wörd in [[Neerlaand]] en [[België]] vake in n [[G-slöttel]] eskreewn, mear in aandere laandn gebroekt ze meesttieds n [[F-slöttel]].

==Gebroek==
Reenkbasn wordt in verskeaidene groepn ebroekt. In Neerlaand wordt ze völle broekt in [[dweilorkest|dweailkapeln]], [[showband]]s, [[fanfare]]s en  militeare kapeln, en in amerikaanse schoolkorpsn. Vearder wördt t deenk völle broekt in [[Niej Orleans]] [[jazz]]. In Middel-[[Europa (continent)|Europese]] laandn is t deenk hoaste nit bekeand. Vuural nit in [[Duutslaand]] en [[Polen|Pooln]], woer at ze vake nog de gewone [[tuba]] gebroekt. Vroger köm t deenk nog wal es vuur in [[bigband]]s, mear doar is'e vandaag an n dag verdrungn duur de [[contrabas]] of [[basgitaar]].

==Bekeande bouwers==
*''C.G. Conn''
*''King instruments''
*''Holton & Co.''

==Zeet ook==
*[[Skoolderbas]]
*[[Tuba]]

[[Kattegerie:Tweants artikel]]
[[Kattegerie:Meziekinsterment]]

[[cs:Suzafon]]
[[de:Sousaphon]]
[[en:Sousaphone]]
[[eo:Suzafono]]
[[es:Sousafón]]
[[fa:سوسافون]]
[[fi:Sousafoni]]
[[fr:Soubassophone]]
[[gl:Sousafón]]
[[he:סוזאפון]]
[[hu:Szouszafon]]
[[it:Sousafono]]
[[ja:スーザフォン]]
[[lb:Sousaphon]]
[[nl:Sousafoon]]
[[no:Sousafon]]
[[oc:Sousafòn]]
[[pl:Suzafon]]
[[pt:Sousafone]]
[[ru:Сузафон]]
[[sr:Сузафон]]
[[sv:Sousafon]]
