[[Image:Scheepsjager.jpg|thumb|right|210px|Een scheepsjager trekt een turfschip deur de Dedemsvaort]]

Een '''scheepsjager''' was iene die veur zien wark mit 'n [[peerd]] oaver 't ''jaagpad'' langs een [[kenaol]] leup um daor an een liende een [[schip]] deur te trekken. In de veenkelonies waren d'r véur de tied van de moatoriseerde schepen veule scheepsjagers.

Soms wördden schepen deur de scheepsluu zölf etrökken of eboomd, mar wördden d'r een scheepsjager ehuurd as 't niet hard genog buizen. De scheepsjager had vake een vast trejek. Hi'j beheurden mit de veen- en laandarbeiders en de scheepsknechten töt de luu mit 't minste anzien in de veenwereld.

In [[Grunnen (stad)|Grunningen]] höld een presmeister (stalholder) toezicht op 't scheepsjagersbedrief. I'j mos de stal veur de peerden netties holden, d'r veur zörgen det d'r gien zieke peerden op stal kwamen, en zörgen det d'r gien peerden lös langs 't kenaol leupen. De stal was alle dagen en nachten lös, en de scheepsjager kon in een [[huus]]sien d'r naost slaopen. D'r wördden ok opeschreben wekke scheepsjagers en peerden langs de vaorten gungen.

==Vri'je handel==
In 1879 was 't bi'j Keuninklek Besluut edaon mit al de olde reglementen veur de scheepsjageri'je: dit in de geest van de vri'je handel. Vri'je concurrentsie wördden meugelek en graoperds die weinig wussen van scheepsjagen dienden heur an. Ok sprungen d'r [[kefee]]s op umme de scheepsjagers mit draank van dienst te weden. 't Kefee van Rijkman Wicherson op [[Den Hulst]] an de [[Dedemsvaort (kenaol)|Dedemsvaort]] stund een paar meter van 't kenaol of en had een [[deure]] an weerskaanten. Zo kon de scheepsjager deur de iene deure naor binnen, een pilsien drinken terwi'jl 't peerd röstig veurtgunk, en deur de aandere deure weer vört.

In 1903 wördden de scheepsjagerspenning inevoerd um 't wark te reguleren. 't Jaagloon wördden vastelegd, d'r kwamen wachthuussies bi'j de [[sluus|sluzen]] en d'r wördden weer bi'j-ehölden wie of ter scheepsjager was. De leste penning hebt ze in 1948 uutegeben. 't Wark van 't jaagpeerd was deur de veuruutgaank zachiesan niet meer neudig: scheepsmotoaren en vervoer oaver laand kwamen d'r veur in de plaots.

==Bronnen==
* [http://www.veenkoloniaalmuseum.nl/Scheepsjagers.html 't Veenkoloniaal Museum in Veendam oaver de scheepsjagers]
* Sterken Rzn, H. (1976), ''Ni'j luusen mien dörpien'', Ni'jlusen: eing beheer, p. 37

[[Categorie:Drèents artikel]]
