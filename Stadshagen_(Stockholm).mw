{{Zie dv|Stadshagen is ok de name van een [[Stadshagen|wiek van Zwolle]], de name van een [[Stadshagen (metrostesjon)|metrostesjon in 't Stockholmse Stadshagen]], en de Zweedse name van Kaupunginhaka, een stadsdiel van de Finse stad [[Porvoo]].}}
[[Ofbeelding:Stadshagsvägen_2012.jpg|thumb|300px|Jaoren-dartig-bouw in Stadshagen, Stockholm]]
[[Ofbeelding:Gamla Stadshagen 1955.jpg|thumb|300px|Arbeidershuusies in Gamla Stadshagen in 1955]]
'''Stadshagen''' is een stadsdiel van de [[Sveden|Zweedse]] heufdstad [[Stockholm]]. 't Lig in 't noorden van 't eilaand [[Kungsholmen]], in 't district Sankt Göran. 't Stadsdiel is in 1938 ontstaon toen as westelk Kungsholmen in vier neie stadsdielen opedield wördden. In 2017 had Stadshagen zo'n 8500 inwoners, van wie der zo'n 28,8 percent van butenlaandse ofkomst waren.

In Stadshagen vien ie ien van de grote ziekenhuzen van Stockholm, ok ien van de oldste van 't laand, Sankt Görans sjukhus. Op de hudige locatie deu 't de deuren lös in 1888. De karke Sankt Görans kyrka stamt uut 1958; der gunk een kapel uut 1910 an veurof. In 't stadsdiel lig ok de barg Stadshagsberget, die 52 meter baoven zeeniveau uutstek. Vanof de barg hej een schier uutzicht aover 't [[Karlbergspeleis]] en aover stadsdiel [[Vasastaden]] in centraol Stockholm.

==Geschiedenis==
De name Stadshagen veur 't gebied kwaamp al in de 17de ieuw veur. Lange tied beheurde 't töt de laandelijke umgeving van Stockholm, mit een paar grote boerenspillen, een ketoenfebriek en een sukerfebriek. End 19de, begun 20ste ieuw was 't gebied een sloppenwiek waor arme en dakloze Stockholmers heur hutties dalezetten. In 1909 wördden ien van de oldste volkstuuntiescomplexen van de stad der opericht, de Karlbergs-Bro koloniförening.

Wegens huzentekört in Stockholm stelde de aoverheid begun 20ste ieuw in dizze contreien goedkope, barakachtige neudhuusies beschikber. Dizze bebouwing wördden Gamla Stadshagen ('t olde Stadshagen) enuumd, of ok wal ''guldgrävarlägret'' ('t goldzukerskaamp). De "boshutties" van Gamla Stadshagen wördden in de jaoren zestig ofebreuken. De in 1947 ebouwde flat of ''kollektivhuset'' Kvinnohemmet is mit zien veertien verdiepingen en gele façade een opvalende anwezigheid in westelk Kungsholmen.

In de jaoren zestig, zeuventig en tachtig wördden buurten ebouwd mit grote kantoorgebouwen en industriële complexen. Sindsdien is der ok weer industrie vervöngen deur neie woonbuurten. In 1975 is [[Stadshagen (metrostesjon)|''tunnelbanestation'' Stadshagen]] lös edaone, een stesjon op de blauwe liende van de Stockholmse metro. Der is ok een terrein veur sport en atletiek, Stadshagens IP.

{{Dia|Dit artikel is eschreven in 't [[Zuudwest-Drèents]].}}

{{commons| Stadshagen}}

[[Kategorie:Drèents artikel]]
[[Kategorie:Stockholm]]
