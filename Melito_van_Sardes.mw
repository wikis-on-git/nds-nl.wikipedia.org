'''Melito van Sardes''' (ok espeld as '''Meliton van Sardes''', Grieks:''' Μελίτων Σάρδεων ''') was 'n schriever uut de tweede eeuwe en opzîener van de gemiente te Sardes in Klein-Azië. Hi'j wödt erekknd töt de Apologeetn, de geleufdsverdedigers uut de tweede eeuwe nai Christus. Hi'j störvn ca. 180 n.C.

De karkhistoricus Eusebius van Caesarea is de belangriekste bronne van informatie oover zien leevm en wark. Hi'j vermelln de volngde warkn: "Van Melituo twee boekn oover 't Paosfees, oover Leevmswandel en de profeetn, oover De karke, en 'n boek over De dag des Heeren; eemzo oover 't Meenslik geleuf, oover De schepping, oover Geleufsgeheurzaamheid en de zintuung; boovmdien oover Ziel, lichaam, oover De doop, oover De waorheid, en De geboorte van Christus; ok nog 'n boek van hum oover Profetie, oover Ziel en lichaam, oover Gastvri'jheid, De Slöttel, oover De duvel en De oopnbaring van Johannes, ok oover De lichaamlikheid van God; tenslottn is daor 't Verzuukschrift aan Antoninus."

==Paashomilie==
De paoshomilie is 't ienige compleet bewaorde geschrift van Melito. Hierin betoogt e an de haand van Exodus 12 dat Jezus Christus 't waore paoslam is. Disse paoshomilie is bekend ewön vanweege zien stark anti-Jeudse sentimentn. Melito beschuldigt de Jeudn naamlik van deicide, de moord op Jezus Christus.
