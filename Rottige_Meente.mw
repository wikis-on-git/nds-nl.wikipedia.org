De '''Rottige Meente''' is een [[Nederlaand|Nederlaans]] [[netuurrisservaot]], op de greens van de perveensies [[Frieslaand]] en [[Overiessel]]. Et is in de [[19e ieuw]] en [[20e ieuw]] ontstaon deur [[turf]]winning. De naeme betekent lichtkaans "slechte gemienschoppelike greide". Et gebied maekt diel uut van de ekologische heufdstruktuur en is habitatrichtliengebied. Et is in bezit van [[Staotsbosbeheer]].

Mit de Rottige Meente wodde vrogger een veul kleiner gebied in et zuden van [[Ni'jtriene]] anduud. Et was [[gröslaand]] van slechte kwaliteit. Rond [[1900]] begon hier de ontginning, die tot in de jaoren vuuftig vortzet wodde. Deur et vortgreven van et vene kwam et gebied leger te liggen, waordeur de restaanten leegvene driegden te verdreugen.

Om de [[grote vuurvlinder]] en de [[otter]] te bescharmen wodden in [[juni]] [[1955]] inkelde percelen ankocht. Daornao bin nog diverse dielen toevoegd, onder aandere in et kader van een ruulverkaveling. Bi'j et vuuftigjaorig bestaon in [[2005]] had et risservaot een totaole oppervlakte van omdebi'j 1000 bunders. Petgatten en legakkers herinneren nog an de turfwinning. Et gebied bestaot veerder uut kleine gröslaandjes, [[trilvene]]n en [[veenmos]]rietlanen. De zeldzeme [[Gruunknolorchis]] is der te vienen.

Et gebied leit tussen de [[revier]]ties [[Kuunder (revier)|Kuunder]] en [[Lende]] en wodt deursneden deur de [[Scheene]]. Et wodt in et westen begreensd deur de dörpen [[Munnikeburen]], [[Scharpenzeel (Frieslaand)|Scharpenzeel]] en [[Spange]]. Midden in et gebied leit [[Ni'jtriene]]. In de jaoren vuuuftig wodde dwars deur de Rottige Meente een weg anlegd, van [[Wolvege]] naor [[De Kuunder]] en de [[Noordoostpoolder]]; de hudige N351 (Pieter Stuyvesantweg).

[[Categorie:Stellingwarfs artikel]]
[[Categorie:Netuur]]

[[nl:Rottige Meente]]
