'''Peter van der Velde''' (1918 – 2004), de schriever van [[Rowol]], is in 1918 geboren in Vlagtwedde. Hij is opgruid in [[Roon]] en daor hef e de Noord-Drèentse taol leerd die e laoter bruukt in zien waark.
’t Grootste deeil van zien loopbaon hef e onderwiezer west in Rowol. Peter van der Velde schreef körte verhaolen, gedichten, cabaretteksten en liedties die e saomen met zien vrouw Alke zung. In de Tweeide Wereldoorlog hef e optreden met ’t Bonte Bitse Cabaret. Doe dizze cabaretgroep hum anmelden mus bij de Kulturkammer, binnen ze der drekt met opholden. Nao de bevrijding richtte Peter van der Velde ’t  bekende Noorddrèentse cabaret [[De Bekketrekker]] op. Peter van der Velde hef ok een maol of wat een literaire breeifwisseling holden, bijveurbeeld met [[Hans Heyting]] in [[Oeze Volk]] en met [[Ton Peters]] in [[Roet]]. 

As Noordenvelder keek Van der Velde tweei kaanten op: hij publiceerde niet allén in Drèentse tiedschriften, mor ok in [[Krödde]], de Grunninger tegenhanger van Roet.
Zien waark is in 1986 bundeld onder de titel [[Wilwaark]]. Doe die bundel oetverkocht was, is der een herdruk kommen onder de titel [[Winter op de Paaizermao]]: een bloemlezing van zien beste verhaolen en host aal zien gedichten.
In zien waark vaalt op dat het Drèents en de zinsbouw zuver bruukt worden. Peter van der Velde zat in de jaoren ’80 in de kemissie die der veur zörgd hef daw noe een officiële Drèentse spelling hebben. 
Peter van der Velde stun bekend as een bescheiden mèens. Hij prat over zien ‘gedichies’ asof ’t niet veul veurstelt. Mor in de Drèentse schrieverij is elkeneein van meeining dat de gedichten en verhaolen van Peter van der Velde heuren bij ’t beste wat of der in ’t Drèents schreven is. [[Gerard Nijenhuis]] hef zien waark wel ies umschreven as: antekenings veur de kantlien van ’n meester die over ’t levent naodenkt.
Zien verhaolen en gedichten binnen kört mor krachtig. Der steeit gien woord te veul in. Aachter zien humor geeit ok zeerte schoel. De kleine dingen van ’t leven kunnen neeit verbaargen dat ’t leven smangs ok pien döt. Maor gelukkig is der ok waarmte en ’t mooie van de natuur.
Melancholie en levensvraogen binnen tweei onderwaarpen die in zien gedichten ok vaok veurkommen.

Peter van der Velde hef van de veurmaolige gemeeinte Roon ’t ereburgerschap kregen.
[[Albert Haar]] van Rikrak Communications hef in 2001 een schrieverspetret (video en dvd) maokt van Peter van der Velde. Dat petret kuj bestellen bij [[Stichting Drentse Taol]].
Peter van der Velde is in jannewaori 2004 oet de tied kommen.

[[Category:Drèents artikel]]
[[Category:Nederlaands schriever]]
