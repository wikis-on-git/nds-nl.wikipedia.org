'''Peter van der Velde''' ([[Vlagtwedde]], [[1918]] – [[2004]]) was een [[Drenthe|Drèentse]] schriever, bekend as de "schriever van [[Rowol]]".<br/><br/>

==Leven==
Van der Velde is opgruid in [[Roon]]. Daor hef e de [[Noord-Drèents]]e [[taol]] leerd die e laoter bruukt in zien waark. ’t Grootste deeil van zien loopbaon hef e onderwiezer west in Rowol. Hij schreef körte verhaolen, gedichten, cabaretteksten en liedties die e saomen met zien vrouw Alke zung. In de [[Tweeide Wereldoorlog]] hef e optreden met ’t Bonte Bitse Cabaret. Doe dizze cabaretgroep hum anmelden mus bij de Kulturkammer, binnen ze der drekt met opholden. Nao de bevrijding richtte Van der Velde ’t  bekende Noorddrèentse cabaret [[De Bekketrekker]] op. Hij hef ok een maol of wat een literaire breeifwisseling holden, bijveurbeeld met [[Hans Heyting]] in [[Oeze Volk]] en met [[Ton Peters]] in [[Roet]].<br/><br/>

As [[Noordenveld]]er keek Van der Velde tweei kaanten op: hij publiceerde niet allén in Drèentse tiedschriften, mor ok in [[Krödde]], de Grunninger tegenhanger van Roet. Zien waark is in [[1986]] bundeld onder de titel [[Wilwaark]]. Doe die bundel oetverkocht was, is der een herdruk kommen onder de titel [[Winter op de Paaizermao]]: een bloemlezing van zien beste verhaolen en host aal zien gedichten.<br/><br/>

Peter van der Velde hef van de veurmaolige gemeeinte [[Roon]] ’t ereburgerschap kregen. [[Albert Haar]] hef in [[2001]] veur [[Stichting Drentse Taol]] een schrieverspetret (video en dvd) van hum maokt. Peter van der Velde is in [[jannewaori]] 2004 oet de tied kommen.<br/><br/>

==Stiel==
In Van der Veldes waark vaalt op dat het [[Drèents]] en de zinsbouw zuver bruukt worden. Van der Velde zat in de jaoren ’80 in de kemissie die der veur zörgd hef dat er noe een officiële Drèentse spelling is.<br/><br/>

Van der Velde stun bekend as een bescheiden mèens. Hij prat over zien ‘gedichies’ asof ’t niet veul veurstelt. Mor zien gedichten en verhaolen worden rekend tot ’t beste wat of der in ’t Drèents schreven is. [[Gerard Nijenhuis]] hef zien waark wel ies umschreven as: antekenings veur de kantlien van ’n meester die over ’t levent naodenkt. Zien verhaolen en gedichten binnen kört mor krachtig. Der steeit gien woord te veul in. Aachter zien humor geeit ok zeerte schoel. De kleine dingen van ’t leven kunnen neeit verbaargen dat ’t leven smangs ok pien döt. Maor gelukkig is der ok waarmte en ’t mooie van de natuur. Melancholie en levensvraogen binnen tweei onderwaarpen die in zien gedichten ok vaok veurkommen.<br/><br/>

[[Category:Drèents artikel]]
[[Category:Nederlaands schriever]]

[[nl:Peter van der Velde]]
