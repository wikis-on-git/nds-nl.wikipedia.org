{{Zie dv|'''Noaberschap''' mut neet verward worden mit een '''[[buurtschop]]'''. Buurtschoppen bunt kleine woonpleatskes; et noaberschap is nen kulturelen angeleagenheid.}}

'''Noaberschap''' of '''naoberschap''' bunt de gezaomenleke noabers in ne kleine sociale, oaverweagend agrarische samenleaving. Binnen den noaberschap besteet de noaberplicht. Dit höldt de verplichting in, dat de ''noabers'' mekare bi-j mot stoan in road en doad as dat neudig is. Et begrip is veural bekand in den [[Achterhook]], [[Twente]] en andere delen van [[Oaveriessel]] en Drenthe, moar i-j kunt et eavenens in et westen van [[Duutslaand]] vinden ([[Graofschap Bentheim]] en umgeaving).

Vanof olde tieden was den noaberschap nen heel rumen en diepgoanden vörm van noaberhulpe, dee onmisboar was veur bewonners van boerderi-jen en in darpen dee neet konden rekkenen op gode oppenboare veurzeningen.

==Noawas==
Ploatselek wödt veur ''noaberschap'' ok et weurd ''noawas'' ebruukt. Dit weurd kan ok wodden ebruukt um iemands toostaand as noaber an te duuden. Iemand kan dus noawas (neet ''nen naowas'') wean.

==Noasten noaber==
In et systeem van de noaberschap he-j mangs den ''noaste noaber'' of ''noaste noawas'', ok wal den ''eersten noaber''. Dat is deurgoans den meest noabi-jen noaber. Dit is mangsmoal den noaber an de kante van owwe veurdeure. Dizzen noasten noaber hef ne nóg starkere ''noaberplicht'' as de wiedere noabers. Hi-j of zi-j verzorgt owwe plaanten, post en mangs zelfs owwe huusdieren a-j op vakantie bunt. Ok ondersteunt de noaste noaber ow bi-j zeekte en bi-j oaverlieden, woarbi'j hi-j of zi-j uut name van alle ''noabers'' dingen as nen [[fruitmand]], [[kranse]], [[stoark]], [[Abraham]], [[Sara]], [[boag|trouwboag]] en [[meiboom]] reagelt.

==Leavendegheid van de tradisie==
Deur ni-jerwetse untwekkelingen zoas de ofname van et antal boeren, de toonemmende bedriefsmechanisasie, de meugelekheid van bedriefshulpe, de meugelekheid um zich teggen de kosten van ne begroavenisse te verzekeren enzowieters nömp de praktische beteakenis van den noaberschap en van de noaberplicht of. De reagels mit betrekking tot de rechten en verplichtingen van den noaberschap raakt doardeur in vergeatelheid. Moar et opzeggen van den noaberschap zunder gode reden of et neet noakommen van noaberplichten, veurzowiet dee nog bestoat, wödt echter binnen den noaberschap nog altied as ne biezunder ernstege zake op-evat.

{{Begin}}

[[Kattegerie:Achterhooks_artikel]]
[[Kattegerie:Achterhook]]
[[Kattegerie:Tweante]]
[[Kattegerie:Drenthe]]
[[Kattegerie:Nedersaksische cultuur]]

[[nl:Noaberschap]]
