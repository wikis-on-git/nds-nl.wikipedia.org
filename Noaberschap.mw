'''Noaberschap''' of '''Naoberschap''' bunt de gezaomenlieken noabers in nen kleinen socialen, oaverweagend boern soamenleaving. Binnen den noaberschap geldt den noaberplicht. Dit holdt in nen verplichting, den ''noabers'' (in nen ruume zin van et weurd) bi-j te stoan in road en doad indeen dat neudig is. 

Vanof olde tieden was et en heel ruume en diepgoanden vörm van noaberhulp, dee onmisboar was veur bewonners van boerderi-jen en in darpen dee neet künt rekkenen op goodn oppenboaren veurzeeningen. Et is veural nen begrip dat bekand is in den [[Achterhook]], [[Twente]] en andere delen van [[Oaveriessel]], in Drenthe, moar is eavenzeer in et westen van [[Duutslaand]] te vinden ([[Graofschap Bentheim]] en umgeaving).

Ploatselek wödt veur "noaberschap" ok et weurd "noawas" ebruukt. Et weurd "noawas" kan ok wödden ebruukt iemands toostaand as "noaber" an te duuden. Iemand kan dus noawas (neet "nen naowas") wean.

Doarnoast he-j ok mangs den '''noaste noaber''' of '''noaste noawas''', ok wal den '''eersten noaber'''. Dat is deurgoans den meest noabi-jen noaber. Dit is mangmoal den noaber an weens kante ow veurdeur zit. Dizze ''noasten noaber'' hef nen nog starkeren ''noaberplicht''. Dizze noaber verzorgt ow plaanten, post en mangs zelfs ow huusdieren a-j op vakantie bunt. Ok ondersteunt hi-j of zi-j in kleine zoaken bi-j zeekte en  bi-j oaverlieden en verzorgt of reagelt hi-j uut name van alle ''noabers'' veur nen [[fruutmaand]]/ [[kranse]]/ [[Stoark]]/ [[Abraham]]/ [[Sara]]/ [[Boag|Trouwboog]]/ [[meiboom]].

Deur ni-jerwetsen untwekkelingen zoas den ofname van et antal boern, den toonemmenden bedriefsmechanisasie, den meugelekheid van bedriefshulp, den meugelekheid um zich teggen de kosten van nen begroavenis te verzekeren enzowieters nemt den praktischen beteakenis van den noaberschap en van den noaberplicht of. Den reagels mit betrekking tot den rechten en verplichtingen mit betrekking tot den noaberschap raken doardeur in vergeatelheid. Et opzeggen van den noaberschap zunder goede reden of et neet noakommen van noaberplichten, veurzowiet dee nog bestoan, wödden echter binnen den noaberschap nog altied as nen biezunder ernstigen zoak op-evat.

{{Begin}}

[[Kattegerie:Achterhooks_artikel]]
[[Kattegerie:Achterhook]]
[[Kattegerie:Twente]]
[[Kattegerie:Drenthe]]
[[Kattegerie:Nedersaksische cultuur]]

[[nl:Noaberschap]]
