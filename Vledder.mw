[[Ofbeelding:Map NL - Westerveld - Vledder.png|right|thumb|De ligging van Vledder binnen de Drèentse gemiente Westerveld]]
'''Vledder''' is een [[esdörp]]<ref>Bijhouwer, J.T.P. (1977), ''Het Nederlandse Landschap'', Amsterdam: Kosmos</ref> in de gemiente [[Westerveld (gemiente)|Westerveld]], in 't zuudwesten van de pervincie [[Drenthe]]. Krek as veul aandere Drèentse brinkdörpen, hef 't een lange geschiedenis. In de umgeving van Vleder bint verscheiden [[grafbulte]]n en [[urnenveld]]en evunden uut de ni'je [[stientied]]. D'r bint diverse prehistorische vondsten edaone, zoas stienen bielen, [[barnstien]] en [[urn]]en.

De naeme Vledder wis op een natte plaetse. De twie ooldste straoten van 't dörp ligt dan ok rondumme een legere plek die vrogger aordig nat ewest hef. 't Dörp hef twie [[brink (dörpsplein)|brinken]], die ze de grote en de kleine brink nuumt. Zoas bi'j alle esdörpen, lig niet wied van 't dörp een beek, de [[Vledder Aa]]. 't [[Vledderveld]] achter de [[es (geografie)|es]] is vandaege een bos- en netuurgebied van [[Staotsbosbeheer]]. Bi'j 't Vledderveld was van 1939 töt 1981 een warkkaamp, [[Kaamp Vledder]], evestigd.

't Hudige dörp hef een kleine 2000 inwoners. Töt de [[gemientelijke herindieling]] van 1998 was Vledder een zölfstaandige gemiente van zo'n 3500 inwoners. Töt dizze gemiente behoorden naost Vledder zölf de dörpen [[Vleddervene]], [[Wilhelminaoord]], [[Dooldersum]], [[Boschoord]], [[Frederiksoord]] en [[Ni'jensleek]].

De [[Johannes de Deuperkarke (Vledder)|Johannes de Deuperkarke]] is ien van de weinige Drèentse karken mit een [[zadeldaktoren]]. Vledder lig körtbi'j de grèenze mit [[Frieslaand]], daoraj dit soort karketorens meer hebt.

Vledder hef een koppeltien musea: een museum veur valse keunst en veur grafiek en een schulpenmuseum ([[Miramar Zeemuseum]]). Op vuuf kilometer van Vledder lig 't [[Nationaol Park Drèents-Friese Woold]]. Ok hef 't dörp een kleine [[Meule van Vledder|korenmeule]].

De voetbalclub van Vledder het BEW (blauw en wit), op-ericht in 1951.

== Plaotiesriege ==
<gallery>
Ofbeelding:Molen van Vledder 2.JPG|Meule van Vledder
Ofbeelding:Vledder centre.JPG|Dörpsstraote
Ofbeelding:Johannes de Doperkerk Vledder.jpg|Johannes de Deuperkarke
</gallery>

== Uutgaonde verwiezing ==
* [http://www.fledderkerspel.nl/ Historische veriening 't Fledder Kerspel]

== Rifferenties ==
<references />

{{Dia|Dit stok is eschreven in et [[Stellingwarfs]] van [[Westerveld]].}}

[[Kategorie:Drèents artikel]]
[[Kategorie:Plaots in Drenthe]]
[[Kategorie:Vroggere gemiente in Drenthe]]
