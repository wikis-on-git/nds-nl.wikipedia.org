'''Drèentse verienigingen''' waren verienigingen veur gezelligheid en contact, in de vrogge twintigste ieuw opericht deur en veur [[Drenthe|Drèenten]] in verscheiden [[Nederlaand]]se steden buten Drenthe. In de Drèentse verienigingen hölden mèensen contact mit pervinciegeneuten. Der wördden alderhaande culturele activiteiten organiseerd, zoas toniel, kaorten en volksdaansen. De verienigingsbladen vörmden veur hiel wat Drèentse dichters en schrievers de anzet veur de schrieverije.

==Ontstaon==
De Drèentse verienigingen waren der 't gevolg van det de leef- en warkwereld van mèensen aldeur groter en diverser wördden. Steeds meer mèensen kwamen wied vurt te wonen en te warken van waor ze opegruid waren. Umdet in de vrogge twintigste ieuw 't gros van de lu nog 't miest vertrouwd was mit de eigen streektaal, en ok de culturele verschillen tussen verschillende dielen van 't laand groter waren as tingwoordig, vuulden veul binnenlaandse arbeidsmigranten heur "Drent in de vrömde" en zöchten ze volk uut de eigen pervincie op. Grunningers vergunk 't ok zo, waordeur der ok een bulte [[Grunneger verainen|Grunninger verienigingen]] opericht wördden.

De eerste Drèentse verieniging in dizze zin wördden in 1928 opericht in [[Amsterdam]]. Twee jaor later kwaamp der een Drèentse verieniging in [[Den Haag]], evolgd deur [[Utrecht]] en [[Rötterdaam|Rötterdam]]. Kört nao de [[Tweede Wereldoorlog]], toen as veule Drenten verhuusden naor steden aanderworens in 't laand waor wark te vienden was, gunk 't rap. Op 't heugtepunt van de Drèentse verienigingen waren der een stok of twintig; die van de stad [[Grunnen (stad)|Grunning]] had, ondaanks de körte ofstaand töt Drenthe, meer as duzend leden.

==Dalegaank==
Veural begun 21ste ieuw gunk 't hard achteruut deur gebrek an neie anwas. De verschillende dielen van 't laand bint qua cultuur meer op mekare gaon lieken en de mieste jongern praot gien streektaal meer. Ok is 't veule gewoner ewörden um wied van waor aj weg koomt te gaon wonen, studeren of warken, in binnen- of butenlaand. Daorumme hebt jongern gien behoefte an de treditionele gezelligheidsverienigingen, en die heur cultuur van olde gebruken en ambachten, en zuukt ze 't sociaole contact langs neie wegen.

De Drèentse verieniging in Grunning scheidde der rond 2008 mit uut.

==Bronnen==
*[https://dvhn.nl/drenthe/Drent-in-de-vr%C3%B6mde-Voor-jongeren-is-de-hele-wereld-hun-thuis-24869013.html Dagblad van het Noorden: ''Drent in de vrömde? Voor jongeren is de hele wereld hun thuis''], deur Gerton Albers, 28 september 2019

{{Dia|Dit artikel is eschreven in 't [[Zuudwest-Drèents]].}}

[[Kategorie:Drèents artikel]]
[[Kategorie:Migratie]]
[[Kategorie:Drenthe]]
[[Kategorie:Nedersaksiese kultuur]]
