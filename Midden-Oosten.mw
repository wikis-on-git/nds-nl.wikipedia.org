[[Ofbeelding:Middle East (orthographic projection).svg|thumb|300px|Et Midden-Oosten volgens ien van de meugelike definities ([[orthografische projektie]])]]
Et '''Midden-Oosten''' ([[Arabies|Arabisch]]: الشرق الأوسط, ''ash-Sharq al-Awsaṭ'') is een historische en [[geopolitiek|geopolitieke]] kontrei in [[Zuudwest-Azië]] en [[Noord-Afrika]]. Over welke lanen daor krek bi'jheuren bin verschillende opvattings. De term Midden-Oosten bin zie rond 1900 drok op ewodden in et [[Verienigd Keuninkriek]] en is in de mieste kontexten in de plaese ekeumen van de term 'Naobi'je Oosten'.

==Klimaot en historische achtergrond==
Et Midden-Oosten hef over et algemien een hiet en dreug klimaat. Een köppel grote revieren maeken laandbouw meugelik in beparkte gebieden, zoas de [[Nieldelta]] in [[Egypte (laand)|Egypte]] en de [[Eufraat]] en [[Tigris]] in [[Mesopotamië]] ([[Irak]], [[Koeweit]] en oostelik [[Syrië]]). 

De [[Vruchtbere Halvemaone]], ien van de [[wiege van de beschaeving|wiegen van de beschaeving]], lig kats binnen et Midden-Oosten. Et is ien van de regio's op Eerde waor de [[laandbouw]] ontstaon is en waor ien van de oldste beschaevingen ter wereld tot ontwikkeling kwaamp, die van de [[Sumer|Sumeriërs]]. Sinds die tied hef et Midden-Oosten op et wereldteniel een sleutelrolle espeuld. Et funktioneerde as deurgeefloek tussen et Westen en et Oosten. Zo hadden de [[Sassaniden]] beste baanden mit China, en de [[Ziederoute]] leup deur et Midden-Oosten.

==Volken, kulturen, ekonomie en politiek==
De mieste Midden-Oosterse lanen maeken diel uut van de [[Arabische wereld]]. De dichtstbevolkte lanen bin Egypte, [[Iran]] en [[Törki'je]], intied det [[Saoedi-Arabië]] et grootste laand is. De grootste socio-etnische groep in et Midden-Oosten bin de [[Arabieren]], evolgd deur [[Törkse volken]], [[Parzen]], [[Koerden]], [[Kopten]], [[Jeuden]], [[Assyriërs (volk)|Assyriërs]] en [[Grieks-Cyprioten]].

In et Midden-Oosten bin drei van de grote godsdiensten ontstaon: et [[jeudendom]], et [[christendom]] en de [[islam]]. Et Midden-Oosten blif vandaege-de-dag slim belangriek, onder aandere omdat et lieuwendiel van de [[eerdeulje|eerdeulie-veurraoden]] ter wereld daor in de grond zit. Mit naeme et [[Arabisch Schiereilaand]] hef wille van de export van eulie. Deur et dreuge klimaot en de ofhaankelikheid van [[fossiele braandstof|fossiele braandstoffen]] drag et Midden-Oosten stark bi'j an [[klimaotsveraandering]]. Ok wodt der verwacht dat de regio daor barre onder lieden zal.

De maote van politieke vri'jheid in et Midden-Oosten is beparkt. Politiek en religieus is et een roezige regio. Disse onröst warkt deur op aandere dielen van de wereld, beveurbield deur [[vlochteling|vlochtelingenstromen]] en deur de betrokkenheid van lanen buten de regio bi'j plaeselike konflikten en oorlogen.

{{Dia|Dit stok is eschreven in et [[Stellingwarfs]] van de Kop van Overiessel.}}

{{Commonscat|Middle East}}

[[Kategorie:Stellingwarfs artikel]]
[[Kategorie:Midden-Oosten]]
