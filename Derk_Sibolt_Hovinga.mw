'''Derk Sibolt Hovinga''' (1909-1990) was n [[Grunnegs]]toaleg dichter.

Hovinga, dij [[Olde Toalen]] studaaierd haar, was boer ien t [[Oldambt (streek)|Oldambt]]. Hai schreef benoam over de natuur en de [[Grunnen (provìnzie)|Grunneger]] kultuur van dizze streek. Ook goan summege gedichten over historische onderwaarpen, mythologie, volksverhoal en [[mystiek]]e ervoarens. Hai het negen dichtbundels oetgeven. Hovinga was ien joaren vieftig redacteur van t tiedschrift veur [[Nedersaksisch]]e literetuur ''[['t Swieniegeltje]]'' en druig doar gedichten en boukbesprekens aan bie.

Ien 1983 het Hovinga de [[Literaire Pries]] van [[Stichting 't Grunneger Bouk]] oetlangd kregen veur zien dichterij.

Omreden zien waark as hail muzikoal zain wordt, het t projekt Oost-Groninger Wereldmuziek summege van zien 'laiden' op muziek zet en ien 2008 ien [[Oostwòld (Scheemde)|Oostwòld]], nait wied van zien vrougere woonhoes, speuld en zungen.

Marten Grupstra het n borstbeeld van Hovinga môkt, en H.B. Reininga het n biogroafie van hom schreven, ''Derk Sibolt Hovinga: Dichter en boer. De waarheid achter de mythe''. t D.S. Hovinga-fonds geft zien gedichten opnij oet en subsidieert wiedere Grunnegstoalege kultuurutingen.

==Citoat==
:''O nacht
:''Het aailand rust.
:''Ik stoa mit die allain
:''Hier aan de leste kust
:''En om ons roest de zee.

:''O wenst,
:''Het aiweg laid,
:''Dat in en om ons waait,
:''En het gain enne nait,
:''En roest ook in de zee.''

Oet t gedicht ''t Aailand van geluk''

==Waark==
* ''Störm en stilte'' (1952)
* ''Miemern in twijduustern'' (1960)
* ''Oogst van mien aner laand'' (1968)
* ''Noar 't Adrillenmaart in Winschoot''
* ''De raaise noar Peries van twij Oldamster boeren''
* ''Balloaden, mythen, overleverns, gedichten en laiden van 't kustvolk'' (1980)
* ''Bloaren aan de levensboom'' (1982)

==Wellen==
*[http://www.oostgroningerwereldmuziek.nl/Hovinga.html Projekt Oost-Groninger Wereldmuziek: ''Derk Sibolt Hovinga - Mien Aner Laand'', mit demo's]
*[http://www.degroningerkroon.nl/derksybolt/index.html De Groninger Kroon: ''Expositie: "Derk Sibolt's poëzie verbeeld"'']
*[http://dissertations.ub.rug.nl/faculties/arts/2003/f.g.h.loewik/ F.G.W. Löwik (2003). ''De Twentse Beweging : strijd voor modersproake en eigenheid''. Grunnen: Rieksuniversiteit Grunnen. Heufdst. zes]
*Fokko Veldman en Hanny Diemer (2008). De literatuur van Groningen. Ien Henk Bloemhoff, Jurjen van der Kooi, Hermann Niebaum en Siemon Reker (red.), ''Handboek Nedersaksische Taal- en Letterkunde''. Azzen: Van Gorcum

[[Kattegerie:Grunnegs_artikel|Hovinga, Derk Sibolt]]
[[Kattegerie:Schriever ien t Grunnegs|Hovinga, Derk Sibolt]]

[[nds:Derk Sibolt Hovinga]]
[[fy:Derk Sibolt Hovinga]]
