Frans Roes ([[1902]] [[Gaandern]] - [[1974]] [[Hengel]]), was nen Achterhooksen skriever, den meesttieds skref onder den skuulname Herman van Velzen. Zien dagelekse wark was horlogemaker, moar ziene leefde ging meer oet noar et skrieven van verhalen in et plat, dee-t e wekkeleks skef veur ‘De Graafschapbode’, zon veerteg joor lang. Anvankelek skref e romantiese, Nederlandse verhalen, ok veur ne regionale krante.
Den bekendsten figuur oet ziene verhalen is Aornt Peppelenkamp, nen armen bessenbinder op de Koolhovense heide.

Tussen 1945 - 1950 skref Roes ok veer streekromans in et dialekt: ‘Steven Volman’ (z.j.), ‘Uut ‘t laeven van olde bekenden’ (1945), ‘Een mens vindt zienen weg (z.j.) en ‘Van Achterhooksche Menschen’ (1950).
Ok skref e dree toneelstukken in et plat: ‘Um den olden Berenschot’, ‘Uut de modder’ en ‘Riek Geesink’. Deze stukken slotten an bi-j de aktualiteit van dat moment. Dat was ovveregens ok et geval met ziene verhalen.
In 1955 wier in [[Reurle]] zien spel in de boetenloch ‘Um den olden Saksenheerd’ op evoerd.
Van ziene verhalen bunt zon tien bundels oet ebracht, dee-t bunt oet egovven deur Misset-[[Deutekem]], Witkamp-[[Eanske]] en Van den Berg-[[Eanske]]. In 2002 hebt de Stichting [[Staring Instituut]] en de Mr. H.J. Steenbergenstichting den roman ‘Steven Volman’ ovverni-js edrukt. Deur et Staring instuut bunt twee luusterbeuke met verhalen van Frans Roes oetebracht met den name ‘Arie laest Aornt’, deel 1 (2006, oetverkocht) en deel 2 (2007).
Frans Roes mag als den meest populairen skriever van den Achterhook wodden ezene, den vooral opvölt deur ne rake tiepering van de leu in ziene umgeaving.

==Bronnen / oetgoande verwiezing==
*http://www.dialectkring.nl/?pageId=200&Frans_Roes

[[Kattegerie:Achterhooks artikel]]
[[Kattegerie:Schriever in 't Achterhooks]]
