't '''Boertanger Moor''' is een veurmaolig groot veengebied in Oost-[[Drenthe]], Oost-[[Grunnen (provìnzie)|Grunning]] en 't [[Emslaand]] in [[Duutslaand]]. 't Is vanof de [[middeleeuwn|middelieuwen]] grotendiels ontgonnen. An 't begun van de [[21e eeuw|21e ieuw]] bint d'r nog kleine stokken van oaver.

== Umvang ==
't Boertanger Moor har een V-vörm. De westelijke pote besleug 't oerstroomdal van de [[Hunze]], wördden in 't westen begrèensd deur de [[Hondsrogge]] en strekten hum in 't noorden uut töt bi'j [[Grunnen (stad)|Grunning]]. De oostelijke pote lad in 't stroomdal van de [[Ems (revier)|Ems]]. De zuudpunte van 't gebied lag bi'j [[Lingen]]. Tussen de beide poten lag [[Westerwoolde|Westerwolde]]. 't Meras meetten bi'j zien grootste uutbreiding dreiduzend vierkaante kilemeter. 't Lag veur twiejdarde in wat now [[Nederlaand]]s grondgebied is en veur iendarde in wat now Duutslaand is. 't Oavergrote diel van 't meras bestund uut hoogveen.

== Ontstaon ==
't Boertanger Moor is ontstaon teeng 5000 veur Christus. 't Gebied van de veenkelonies van vandage was veur die tied bewoond, zoas bliekt uut de boademvondsten zoas die bi'j [[Hoetmansmeer]]. De bewoners waren ummetrekkende nomaden uut de [[mesolithicum|middenstientied]]. Dizze bevolking is vort ejeugen deur 't aal groter wördende veengebied, det min toegaankelijk was. Bi'j [[Vaalt]] en [[Troapel]] hebt ze resten van [[veenbrogge]]n evunden, daterend van de [[neolithicum|ni'je stientied]] töt de [[iezertied]].

't Veen hef ok een militaire functie ehad. Op plaatsen mit deurgangen deur 't veen en d'r bi'jlanges hebt ze [[Fort|schaansen]] ebouwd. [[Boertang]], [[Olschaanze]] en [[Schaanze]] in de pervincie Grunning en de [[Emmerschaans]], [[Vaalterschaans]] en [[Schaans de Katshaor]] in Drenthe bint hiervan veurbielden. Veural tussen 1680 en 1850 vunden ze dizze bescharmende warking van 't merasgebied teeng anvallen uut 't oosten belangriek.

== Ontginning ==
De ontginning van 't veen gebeurden in 't begun allennig an de raand van 't gebied. Ze mient det [[törf]] as braandstof al slim old is. Bi'j ontginnings in de twiede helfte van de middelieuwen speulden [[klooster]]s een veurnaame rol, veural die van [[Auwerd]] en [[Essen (Hoaren)|Essen]].

't Veen wördden ok ontgonnen veur de [[laandbouw]]. In de middelieuwen ontwaterden ze 't veen an de raanden van 't gebied veur 't verbouwen van [[rogge]]. De ontwatering zörgen veur vertering en 't dalen van de baodem. Hierdeur kun tussen [[1360]] en [[1500]] de [[Dollert]] grote stokken ofslaon in 't noordoosten van 't gebied.

Vanof de [[16e eeuw|zestiende ieuw]] was de grootschaolige veenontginning reur. De Friese menier van vervenen, mit gebruukmaking van [[knoal (woaterweg)|kenaols]] en wieken, wördden op 't Boertanger Moor introduceerd. De eerste vervenings gebeurden de Hunze bi'jlanges, niet wied of van Stad. De törf wördden oaver dit reviertien of-evoerd. Grunning har veul verlet van braandstof, en de törf uut 't Boertanger Moor was een belangrieke factor veur de ecenomische gruui van Stad.

In [[1593]] kreeg Grunning [[Westerwoolde]] in haanden en kunden ze de vervening nog grootschaoliger anpakken. Mit det 't veen belangriek wördden, mus bekeken wörden welke dielen van 't veengebied krek bi'j welke [[pervincie]]s heurden. De ingenieurs Johan de la Haye en Johan Sems hebt veur Grunning en Drenthe een greenzeliende deur 't veen emeuken, de [[Semsliende]], die van Wolfsbarge an 't [[Zuudlaordermeer]] liekuut hen [[Troapel]] löp.

't [[Stadsknoal (knoal)|Stadsknoal]], egreuven in de [[18e eeuw|achttiende ieuw]], volgt dizze Semsliende grotendiels. Dit kenaol wördden de belangriekste vervoersroute bi'j 't ontginnen van 't veen. In de [[19e eeuw|neengtiende ieuw]] was 't een drok bevaren vaarweg. De ontgonnen gebieden nuumt ze nog aal de [[Grunneger Veenkelonies|Veenkelonies]].

De ontginnings leidden d'r toe det 't oaverebleben merasgebied dreuger wördden, wat as de militaire functie van de oostelijke takke undergreuf. Bi'j Boertang wördden daorumme [[diek (waterkering)|dieken]] an-elegd umme 't water beter te kunnen vastholden.

Kolonisten uut Duutslaand kwammen op 't veen [[boekweite]] verbouwen. Umme de grond hierveur geschikt te maken, wördden 't veen eerst of-ebraand. Dit hebt ze in [[1925]] verboden vanweeng de oaverlast.

In de neengtiende ieuw kreeg törf as braandstof concurrentie van [[stienkool]]. De winsten van 't verveningsbedrief neumen daordeur of. In dizze tied wördden ok de verlengde [[Hoogeveinse Vaort]] egreuven, waordeur de ontginnings in de zuudpunte van 't Boertanger Moor slim toeneumen. In de [[20e eeuw|twintigste ieuw]] was niet langer de törf 't heufdperduct, mar wördden [[törfstreuisel]], [[actieve kool]] en later ok [[potgrond]] belangrieke perducten van 't veen. In de oaverebleben veengebieden greuven ze gien ni'je wieken, mar wördden 't veen per [[smalspoor]] naor beveurbield de törfstreuiselfebriek ebrocht. Van daoruut wördden 't wieder vervoerd mit de [[stoomtram]] van de [[Dedemsvaartsche Stoomtramweg-Maatschappij|Dedemsvaartsche Stoomtramweg-Maatschappij (DSM)]], mit de trein en mit de vrachtwagen.

Naodet 't [[Amsterdamse veld]] was of-egreuven, kwaamp de vervening in 't Nederlaanse diel van 't Boertanger Moor töt 'n ende. Dit leste verveende gebied heurt now bi'j 't netuurgebied 't [[Bargerveen]]. In 't Duutse diel van 't Moor hej an 't begun van de [[21e eeuw|ienentwintigste ieuw]] nog vervenings.

== Bron ==
* Henk van den Brink (red.) (1999). ''Van Rottum tot Reest, Natuurgebieden in Groningen en Drenthe''. [[Assen]]: Staatsbosbeheer. ISBN 90-901328-3-X. Veural de bladzieden 271-83.

{{Dia|Dit stok is eskreven in 't [[Zuudwest-Zuud-Drèents]] van de Drèents-Oaveriesselse grèensstreek.}}

[[Kategorie:Drèents artikel]]
[[Kategorie:Netuurgebied in Drenthe]]
[[Kategorie:Netuurgebied ien Grunnen]]
[[Kategorie:Netuurgebied in 't Emslaand]]
[[Kategorie:Ekologie]]
