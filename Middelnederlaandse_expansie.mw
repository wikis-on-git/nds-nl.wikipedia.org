[[Ofbeelding:Getijdenboek_Geert_Grote_Kasteel_Huis_Bergh_'s_Heerenberg.jpg‎|thumb|300px|De Dèventer geestelijke [[Geert Grote]] gebruukten 't Iessellaands, een schrifttaal mit Middelnederduutse en Middelnederlaandse kenmarken, veur zien ''Getijdenboek'']]
De '''Middelnederlaandse expansie''' is 't historische verschiensel van de gaondeweg gruuiende invloed van 't [[Middelnederlaands]] op 't schriftelijke [[middeleeuwen|middelieuwse]] taalgebruuk in noordoost-Nederlaand en angrèenzende Duutse gebieden.

==Van Latien naor volkstaal op schrift==
't Volk in de noordoostelijke gebieden van de [[Lege Laanden]] sprak variaanten van 't [[Middelnederduuts]] ofwal 't [[Nedersaksisch]], mar de schrifttaal kwaamp daor niet krek mit oaverien. Töt ongeveer de [[14e eeuw|14e ieuw]] wördden veur de schrieveri'je - oorkonden en dergelijke - 't [[Latien]] gebruukt. Daornao kump meer en meer de volkstaal op, die op schrift meer naor standaardisering neigt as de espreuken taal. Al vanof 't begun van de schrieveri'je in de volkstaal kuj in oostelijke bronnen een invloed van 't Middelnederlaands anwiezen, die mit de tied toenemp. In de noordoostelijke gebieden haj dus niet zozeer een wisseling van vrömde schrifttaal (Latien) naor de taal van 't volk (die Nedersaksisch was), as wal een wisseling van Latien naor een schrifttaal die, naost Nedersaksische (Nederduutse) elementen, elementen opnaamp van een schrifttaal in ontwikkeling (Middelnederlaands).

==Poletieke invloeden van west naor oost==
Diels kump de Middelnederlaandse invloed deur de poletieke constellatie: tussen de [[10e eeuw|10e]] en de 14e ieuw gruuide de invloed van de [[bisdom Utrecht|bisschoppen van Utrecht]] ('t [[Sticht]]) in de gebieden die later de pervincies [[Oaveriessel]] en [[Drenthe]] wördden ('t [[Oaversticht]]).<ref>'Het Nedersaksisch-Oostnederlandse gebied is wat de talige variabiliteit betreft in alle opzichten een heel bijzondere regio, waarin taaltypologisch gezien Nederduitse dialecten al vroeg door een westelijke, Nederlands gevormde schrijftaal overlapt werden, waarbij zeker ook een rol gespeeld zal hebben dat de bisschop van Utrecht de landsheer was, waardoor de taal van diens kanselarij een zekere voorbeeldfunctie kreeg.' Uut Hermannn Niebaum (2008), 'Het Oostnederlandse taallandschap tot het begin van de 19de eeuw', in Henk Bloemhoff, Jurjen van der Kooi, Hermann Niebaum en Siemon Reker (red.), ''Handboek Nedersaksische Taal- en Letterkunde'', Assen: Van Gorcum, blz.58</ref> 't Middelnederlaands had daorumme invloed op de schrifttaal van de [[Iessel|Iesselsteden]], die wal as [[Iessellaands]] wördt ekenmarkt, en op de middelieuwse schrifttaal van de regio [[Twente]], 't [[Middeltweants|Middeltwèents]].

Mar ok wieder naor 't oosten, beveurbield in 't [[Middelwestfaols]], is de invloed van 't Middelnederlaands te marken, intied det Westfaolen niet onder 't bisdom Utrecht völt. Naost politieke bint d'r ok economische, culturele en religieuze redens waorumme of 't Middelnederlaands een stempel drokte op oostelijke schriftelijke bronnen.

==Economische, religieuze en culturele invloeden==
't Gebruuk van de volkstaal op schrift in plaatse van Latien gebeurt in de Lege Laanden eerst in 't zuden. Dit gebruuk verspreidt hum van daoruut naor 't noorden en oosten, net as de Middelnederlaandse taalinvloeden. 't Culturele zwaortepunt van de Nederlaanden lag anvankelijk in 't zuden. De volkstalige literetuur van [[Graofschop Vlaondern|Vlaondern]], [[Hartogdom Braobaant|Braobaant]], [[Groafschop Hollaand|Hollaand]] en [[Limbörg]] zal een veurbieldfunctie hebben ehad veur noordoostelijke schrievers.

===Invloeden in Westfaolen===
[[Ofbeelding:Locator map Westfalen in North Rhine-Westphalia.svg|thumb|250px|De laandstreek Westfaolen binnen de tègenwoordige dielstaot [[Noordrien-Westfaolen]]]]
De [[Dèventer]] jaormarken trökken een bulte bezukers uut [[Westfaolen]]. De beroemde schoelen in Dèventer en [[Zwolle]] hadden veul scholieren uut Westfaolen. De religieuze beweging van de [[Mederne devotie]], die end 14e ieuw opkwaamp, had ok veul invloed in Westfaolen. Vanof end [[15e eeuw|15e ieuw]] hadden de drokkeri'jen in de Iesselsteden klandizie in Westfaolen. Dit alles kan hebben bi'jedragen an westelijke taalinvloeden op 't eschreven Middelwestfaols.

===Invloeden in de Graofschop Benthem===
Ten noorden van Westfaolen en ten oosten van Oaveriessel lig de [[Graofschop Benthem]]. Een bron as ''Een cronike van den greven van Benthem'' ([[15e eeuw|15e ieuw]]) is eschreven in een taal die Middelnederduutse, mar ok starke Middelnederlaandse invloeden hef, vergeliekber mit 't Iessellaands.

De Graofschop Benthem wördden in de [[13e eeuw|13e]] en 14e ieuw meer en meer een schakel tussen de Hanzehandel van Westfaolse steden as [[Mönster]] en steden in 't hudige Oaveriessel. Zowal oaver laand as oaver de [[Vechte]] waren d'r belangrieke handelsroutes. Talige invloeden beparkten heur niet töt invloed van 't Middernederlaands op de oostelijke schrifttaal. Ok de in de espreuken dialecten was d'r een invloed in oostelijke richting. Zo mient ze det de verkleinvörm ''-ien'' in 't [[Graofschopper plat]] van de [[Nedergraofschop]] een invloed vanuut Oaveriessel is.

==De situatie in Grunning en Oostfrieslaand==
Töt zo 1800 was de streek [[Oostfraislaand|Oostfrieslaand]] in 't uterste noordwesten van Duutslaand cultureel eziene een ienheid mit 't angrèenzende [[Grunnen (provìnzie)|Grunning]]. Naodet dizze streken [[Oldgrunnegs|'ontfriest']] waren, is 't Latien nog een tiedlaank as ambtstaal, veural schrifttaal, ebleven. Pas op 't ende van de 16e en begun [[17e eeuw]] kwaamp 't gebruuk van 't Nederlaands as ambtstaal op in Grunning en Oostfrieslaand. Van Middelnederlaandse invloeden in de schrifttaal van dizze gebieden is daorumme gien spraoke.

==Twente as deurgeefloek==
[[Twente]] mut een rol hebben ehad as deurgever van de veraanderingen in de schrifttaal van westelijke in oostelijke richting. De [[Hanze|Hanzeweg]] van [[Vlaondern]] naor Noord-Duutslaand en de weg van [[Ossenbrogge]] en [[Lemge]] naor de Dèventer jaormarken leupen deur Twente. Twente had een prominente rol in de Hanze, en de Latiense schoelen in [[Oldnzel]] en [[Oatmörske]] stunden goed an-eschreven. 't direct naost Twente elegen [[klooster]] [[Frenswegen]] wördden 't eerste dochterklooster van de [[Congregatie van Windesheim]] op hudig Duuts grondgebied.

==Van regionaole schrifttaal naor laandstaal==
De oostelijke schrifttaal in Nederlaand wördden staorigan integreerd in de Nederlaandse standerdtaal, die in de vrogmederne tied töt staand kwaamp. In de Noord-Duutse gebieden wördden daorentègen de [[Nederduuts]]e schrifttaal in-ewisseld veur 't (estandaardiseerde) [[Hoogduuts]].

==Aandere expansietheorieën==
Op 't gebied van ''espreuken'' dialecten wördt een [[Hollaandse expansie]] vanuut 't westen naor 't oosten verondersteld, die in de [[16e eeuw|16e ieuw]] begund mut hebben. Umstreden is [[Klaas Heeroma]] zien theorie van de [[Westfaolse expansie]], die een daoran veurofgaonde invloed veronderstelt van talige kenmarken vanuut Westfaolen richting 't westen.

==Bronnen==
*Seyger, Gerhardus Antonius (2002), ''Twenthe tussen west, zuid en oost (1336-1500): Variabelenlinguïstisch onderzoek op oorkonden uit de steden Almelo, Enschede, Oldenzaal en Ootmarsum en voorts van ambtman en rentmeester in Twenthe'', Grunning: Rieksuniversiteit Grunning ([http://dissertations.ub.rug.nl/faculties/arts/2002/g.a.seyger/ Samenvatting])
*Henk Bloemhoff, Jurjen van der Kooi, Hermann Niebaum en Siemon Reker (red.) (2008), ''Handboek Nedersaksische Taal- en Letterkunde'', Assen: Van Gorcum
*Friedel Helga Roolfs, Heike Riedel-Bierschwale en Volker Honemann (red.) (2010), ''Een cronike van den greven van Benthem: Edition und Übersetzung einer spätmittelalterlichen Chronik über die Grafen von Bentheim'', Taschenbuch Verlag für Regionalgeschichte

== Rifferenties ==
<references />

{{Dia|Dit stok is eschreven in 't [[Zuudwest-Zuud-Drèents]] van de Drèents-Oaveriesselse grèensstreek.}}

[[Kategorie:Drèents artikel]]
[[Kategorie:Nedersaksies]]
[[Kategorie:Nederlaanse streektael en dialekt]]
