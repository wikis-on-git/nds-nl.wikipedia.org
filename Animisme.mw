'''Animisme''' (van [[Oldgrieks|Oaldgrieks]] ''ἄνεμος'' 'geest' of 'ziele', gelieke-as [[Latiens]] ''animus'') is de schriftloze [[rilligie]] van verskillende volker, veural [[jager-verzamelaar|jager-verzaamlaarster]] volker. Van dit geleuf wöd ezegt dat 't d' eerste vörme van meanslik geleuf is. Luu geleuft dat alls n'n geest of ziele hef. 

==Was is 't==
't Animisme giet van 't geleuf dat alls 'n ziele of n'n geest hef. [[Plaante|Plaanten]], [[dier]]en en [[stien]]e, mar ok natuurkrachten zo as [[onweer|donder]] en [[regen|reeigen]]. Zölfs abstrakte dinge as woordn en naamn kunt n'n geest of ziele hebben.

Eank is animisme gien rilligie op zichzölf, mar höld völle dinge geliek-an aander rilligies der met. Animisme is nen netuurlike- of netuurgodsdienst woormet geesten- en veuroalderverering 't belankrieksten bint. Nen animist gelöf in 't bestoane van goeien en kwoaden geesten, den kunt leven op beume, dieren en spullegies. Den geesten mut goettepasse ehöalden wörden met der offers an te geven, 't hoalden van rittewelen, daansen en 't hoalden van taboeregels. Animisme giet 't hele léven van de luu wuk 't anhaankt an.

Bi-j 't animisme valt op:
* Dat der op gien meniere nen idee bestiet van almachtige goden of [[God]], of ok mar iets god-achtigst. Vake wörd der esprökken van nen 'Heugsten Wezen'.
* Dat der, effen-iens, gien metafysika met spölt: 't is gewoon de drekte netuur, den is zölf 't Wezen en pröt deur netuurlike gebeuren.
* Dat der gien godsdienst huze der bint.
* Dat der eankel godsdienstigen en alledaagsen regels bestoat wat kump uut en veur de netuur.

==Volker==
Der bint genog volker wuk dis soort geleuf ter op noa hoald, uuteandlik kump aal 't geleuf van dissent of. Veur das 't [[christendom|kristendom]] op [[Europa]] ankwaam, haren de [[Germanen]] nog nen godsdienst wat völle van 't anismisme vot haren. En et geleuf van de Kelten en Germanen wöd noe, in 'n moderne vörme, weer edoane deur New-Age stromings as [[Druidisme]] en [[Asatru]]. Wuk lesten sund de joaren 1970 nen offesjelen godsdienst is in Skandenavieje.

Meansen die geleuft dat ales op earde bepoalde krachten hef, bint animisten. Donder, reaigen, wind en vuur bint krachten, mar ok zunne, moane, reviers, zaand, rötsen. Meansen, aandere dieren, plaanten en veurwarpen hebt voolgs animisten ok krachten.

Op völle plaatsen is 't animisme vermengd met aandere rilligies. Ienene den ’n gelukspöppegie bi-j zich drög of ’n hoefiezer ophankt, is ealk ok ’n animist. Hum gelöf naamlik dat 't veurwarp de kracht hef geluk te geven.

't animisme is 't eerste geleuf van meansen. Geniene hef 't uut-evunden, mar meansen zöchen verkloarings veur de dinge wat der umme heur hen gebeuren. D’ Earde lekken edreven deur bepoalde krachten. Den huzen deels in 'n weerld wuk meansen nie gewaar kunt wörden, en deels d' weerld wat wel gewaar te wörden is. De natuur en zien krachten.

Umdat meansen ok wal ’n bettie kontrole wollen hebben oaver de dinge, kwaam ze an met rittewelen. Hiermet konden ze ’n bettie de krachten op Earde sturen, en in kontakt kommen met ’n aandere weerld. De krachten wörden met rittewelen goed te passe estemt.

Ealkn animist eert netuurkrachten, zo as de zunne, eerde, donder. Mangs wördt zo’n netuurkracht veursteld as ’n god of geest: de dondergod en ’n watergeest. Ook wörd ter ziels-krachten vereert of magiese krachten van veurwarpen. Mar weerldwied hef 't animisme gien vaste goden.

Animisten hebt gien gebedshuze of tempels. Aals wat zi-j an stille ween en rittewelen doet, doet ze buten. Vake bi-j heilige beume of bi-j revierties, zo as de [[Saksen]] eekbeume haren wat veur heur god-achtig waren. Beume en plaanten bint de huze van de bosgeesten en hebt magiese krachten. As der ienene holt mossen hebben umme ’n huzie te bouwn, deun ze eerst umme vergiffing vroagen an den boom. Of helen rittewelen veurdat der oogst wörden.

Animisme giet vake geliek-op met veuroalderverering. Luu geleuft dat de ziele van veuroalden nog in de natuur de rondte in zwarft. Zo kwaam ze weerumme as ’n aander dier, wuk ze dan met röst leuten umme hum nie hellig te maken.


{{Dialekt|sdz}}

[[Kategorie:Geleuf]]
