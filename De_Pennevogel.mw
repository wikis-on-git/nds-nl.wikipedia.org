'' '''De Pennevogel''' '' was een interregionaol literair [[Nedersaksisch]] tiedschrift det verscheen van 1974 töt en mit 1979. Ie vunden d'r bi'jdragen in in 't Stellingwarfs, Drèents, Twèents, Achterhoeks, Sallaands, Noord-Oaveriessels, Grunnings, Hambörgs en Oostfries. 't Wark det in ''De Pennevogel'' stund, har diels een experimenteel kerakter. De gebruukte schriefwieze verschilde per bi'jdrager.

''De Pennevogel'' stund onder redactie van een köppel studenten an de [[Rieksuniversiteit Grunnen|Rieksuniversiteit Grunning]]: [[Ton Kolkman]] uut [[Twente]], [[Jannie Bakker-Rietman]] uut [[Gällemuun|Gellemuun]] en [[Henk Bloemhoff]] uut [[Stellingwarf]].<ref>In ''Drèentse Schrieverij'' (blz. 83) en in ''De Pennevogel'' nr. 1 (september 1978, feilijk 't darde nommer) wördt as redacteurs enuumd: Martin Koster, Ton Kolkman en Annie van der Veen.</ref> 't Blad zöcht ansluting bi'j 't ideaal van 't eerdere tiedschrift ''[['t Swieniegeltje]]'': 't anjagen en uutbouwen van 't Nedersaksisch as literaire schrieftaal zowal as dagense ummegaankstaal.

Vanof nommer 3 wördden 't blad uutegèven deur Stabo/Sasland, de uutgeveri'je van [[regionalisme|regionalist]] [[Willem Diemer]]. De samenstelling gebeurden in 't kader van de literetuur-warkcolleges van 't  [[Nedersaksisch Instituut]] van de Rieksuniversiteit Grunning. 't Uutbrengen van ''De Pennevogel'' verleup muizem; d'r was gebrek an belangstelling veur. 't Leste, zeuvende nommer, een dubbelnommer, kwaamp end 1979 uut.

In april 1979 begunden redactieleden [[Martin Koster]] en Ton Kolkman van ''De Pennevogel'' 't Drèentse letterkundige tiedschrift ''[[Roet (tiedschrift)|Roet]]'', det anvankelk satirisch van aord was. Wieder wördden in 1982 in [[Grunnen (stad)|Grunning]] 't literaire tiedschrift ''[[Krödde (tiedschrift)|Krödde]]'' op-ezet deur mèensen uut de kringen van ''De Pennevogel'' en ''Roet''.

== Inholdsopgave 'nr. 1', 1978 ==
Nr. 1 van De Pennevogel uut september 1978 was feilijk 't darde nommer, mar 't eerste det uutegèven wördden deur Stabo/Sasland.

*Blz. 1-2: '' 't Gef d'r weer een - nr. 1. 'n Eerstn of 'n daerdn? of: Nen langn weg'' (redactioneel, Twèents)
*Blz. 3: ''de baale in de houke'', gedicht deur [[Henry Hes]] ([[Stadsgrunnegs|Stadsgrunnings]])
*Blz. 4-5: ''Ut landschap'', verhaal deur [[Herman Korteling]] (Sallaands van [[Dèventer]])
*Blz. 6:'' 'n keend'', gedicht deur Rinus de Jong (Twèents)
*Blz. 7: ''pisbaknleefde'', gedicht deur Rinus de Jong (Twèents)
*Blz. 8-12: ''De sneekaels'', verhaal deur [[Henk Krosenbrink]] (Achterhoeks van [[Wenters]])
*Blz. 13: ''Van locht en donker'', gedicht deur [[Henk Bloemhoff]] (Stellingwarfs)
*Blz. 14: ''Van locht en donker'', gedicht deur [[Henk Bloemhoff]] (Stellingwarfs)
*Blz. 15: ''Ut Oge Vaene'', verhaaltien deur Meine Roswinkel (pseud. van Martin Koster, [[Zuudwest-Zuud-Drèents]])
*Blz. 16: ''Vorfilmbeleven'', gedicht deur [[Gerd Spiekermann]] (Platduuts)
*Blz. 17-19:'' 't Peerdemiddel'', verhaal deur Broos Seemann (Sallaands)
*Blz. 20: ''in 't kafee'', gedicht deur [[Fokko Veldman]] (Grunnings)
*Blz. 21: Grunneger ministrip deur Fokko Veldman
*Blz. 22: ''Gedichten in 'n zöndags pak'' deur Fokko Veldman (Grunnings)
*Blz. 23-24: ''.....'', herinnering deur Janny Bakker-Rietman ([[Gällemuun|Gällemunegers]])
*Blz. 25: ''Fuga'', gedicht deur Son ten Broekhuis (Grunnings)
*Blz. 26: ''Noa 'n zet'', gedicht deur Son ten Broekhuis (Grunnings)
*Blz. 30: ''Aske verwaejt'', verhaal deur ''Nenn Söhker'' (Twèents)
*Blz. 31-32: ''Wat is d'r gengs in Oostnederlaand?'', ni'js oaver 't Nedersaksisch deur Ton Kolkman (Twèents)

==Literetuur==
*Fokko Veldman (1990), 'Naoorlogse dialectliteratuur in Groningen', in Jurjen van der Kooi (red.), ''Dialectliteratuur: balans en perspectief van de moderne streektaalletterkunde in Oostnederland en Nederduitsland: een bundel studies'', Grunning: Sasland
*Henk Bloemhoff en Pieter Jonker (2008), 'Stellingwerver literatuur', in Henk Bloemhoff, Jurjen van der Kooi, Hermann Niebaum en Siemon Reker (red.), ''Handboek Nedersaksische Taal- en Letterkunde'', Assen: Van Gorcum
*Stieneke Boerma en Rouke Broersma (1993), ''Drèentse Schrieverij'', Zuudwolde: Stichting Het Drentse Boek

== Rifferenties ==
<references />

{{Dia|Dit stok is eschreven in 't [[Zuudwest-Zuud-Drèents]] van de Drèents-Oaveriesselse grèensstreek.}}

[[Kategorie:Drèents artikel]]
[[Kategorie:Nedersaksies tiedschrift]]
