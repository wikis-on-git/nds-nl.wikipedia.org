'' '''De Pennevogel''' '' was een interregionaol literair [[Nedersaksisch]] tiedschrift det verscheen van 1974 töt en mit 1979.

''De Pennevogel'' wördden uutegèven deur een köppel studenten an de [[Rieksuniversiteit Grunnen|Rieksuniversiteit Grunning]]: [[Ton Kolkman]] uut [[Twente]], [[Jannie Bakker-Rietman]] uut [[Gällemuun|Gellemuun]] en [[Henk Bloemhoff]] uut [[Stellingwarf]]. 't Blad zöcht ansluting bi'j 't ideaal van 't eerdere tiedschrift ''[['t Swieniegeltje]]'': 't anjagen en uutbouwen van 't Nedersaksisch as literaire schrieftaal zowal as dagense ummegaankstaal.

't Wark det in ''De Pennevogel'' stund, har diels een experimenteel kerakter. Vanof nommer 3 wördden 't blad uutegèven deur de uutgeveri'je van [[regionalisme|regionalist]] [[Willem Diemer]]. 't Uutbrengen van ''De Pennevogel'' verleup muizem; d'r was gebrek an belangstelling veur. 't Leste, zeuvende nommer, een dubbelnommer, kwaamp end 1979 uut.

In april 1979 begunden redactieleden [[Martin Koster]] en Ton Kolkman van ''De Pennevogel'' 't Drèentse letterkundige tiedschrift ''[[Roet (tiedschrift)|Roet]]'', det anvankelk satirisch van aord was. Wieder wördden in 1982 in [[Grunnen (stad)|Grunning]] 't literaire tiedschrift ''[[Krödde (tiedschrift)|Krödde]]'' op-ezet deur mèensen uut de kringen van ''De Pennevogel'' en ''Roet''.

==Literetuur==
*Fokko Veldman (1990). 'Naoorlogse dialectliteratuur in Groningen'. In Jurjen van der Kooi (red.), ''Dialectliteratuur: balans en perspectief van de moderne streektaalletterkunde in Oostnederland en Nederduitsland: een bundel studies''. Grunning: Sasland
*Henk Bloemhoff en Pieter Jonker (2008), 'Stellingwerver literatuur'. In Henk Bloemhoff, Jurjen van der Kooi, Hermann Niebaum en Siemon Reker (red.), ''Handboek Nedersaksische Taal- en Letterkunde''. Assen: Van Gorcum

{{Dia|Dit stok is eschreven in 't [[Zuudwest-Zuud-Drèents]] van de Drèents-Oaveriesselse grèensstreek.}}

[[Kattegerie:Drèents artikel]]
[[Kattegerie:Nedersaksies tiedschrift]]
