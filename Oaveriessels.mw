{{wiu}}

't '''Oaveriessels''' is een verzamelname veur de [[Nedersaksisch]]e dialecten die as ze in de pervincie [[Oaveriessel]] praot. Dizze verzameling vörmt gien ienheid, mar bestiet uut een antal heufddialectgroepen binnen 't Nedersaksisch. Verschillende dialectologen hebt verschillende indielings emeuken.

==Scholtmeijer zien indieling==
Taalkundige [[Harrie Scholtmeijer]] meuk een indieling ('de zeuven zusters')<ref>Harrie Scholtmeijer (2006). ''Mörn! Taalgids Overijssel''. Assen: In Boekvorm Uitgevers bv</ref> veur de heufdvariaanten binnen de pervincie, zunder naor de verbanden mit dialecten buten Oaveriessel te kieken (buten 't Vechtdals, det hi'j deurtrekt naor Duutslaand).

Hierunder hej een beschrieving van de zeuven zusters. De veurbieldzinnen laot zien det de dialecten uut dichtbi'j mekaar elegen plaatsen vake kenmarken dielt, al wördt heur dialecten töt verschillende groepen erekend. De indielings bint ja ok mar kunstmaotig.

===Dialecten van De Kuunder, Blankenham en Blokziel===
De dialecten van [[De Kuunder]], [[Blankenham]] en [[Blokziel]] zöt Scholtmeijer as butenbienties binnen 't Nedersaksisch, vanwegens de wisselwarkings die ze undergaon hebt mit 't [[Hollaans (dialect)|Hollaans]].

''Veurbieldzinnen''<br>
De uuzn ebben een geute van greune verve. Een vrow et zout water uut de ketel in een bakjen of potjen edaon. ''(De Kuunder)''<br>
De uuzn ebben een geut van greune varf. Een vrouw et zout waoter uut de ketel in een bakjen of potjen edaon. ''(Blokziel)''

===Noord-Oaveriessels===
't [[Noord-Oaveriessels]] umvat veur Scholtmeijer 't diel van de pervincie boôm de liende die hi'j trekt under [[Zwolle]] - [[Ni'jlusen]] - [[Lutten]] - [[De Krim]]. Dit gebied bevat de [[Kop van Oaveriessel]] en Noord-[[Sallaand]].

Kenmarken binnen de Noord-Oaveriesselse groep bint:
*D'r wördt miest lange klinkers (''ee'', ''eu'', ''oo'') gebruukt daoras aandere Oaveriesselse dialecten körte (''e'', ''ö'', ''o'') of uut-erekte klinkers (''èè'', ''öö'', ''oo'') hebt. Beveurbield ''ketel, sleutel, zomer'' en niet ''kettel/kètel, slöttel, zommer''.
*De verkleiningsuutgaank is ''-ie<small>(</small>n<small>)</small>'': ''heufie<small>(</small>n<small>)</small>'', ''zeuntie<small>(</small>n<small>)</small>'', ''mannegie<small>(</small>n<small>)</small>'', ''jonkie<small>(</small>n<small>)</small>''.
*In samenstellings van twiej zölfstaandige naamwoorden vörmt ze de verbindingsklaank miestentied mit allennig de ''e'': ''krantebak'', ''<small>(</small>h<small>)</small>onde-<small>(</small>h<small>)</small>ok'' (aanderwoors in Oaveriessel ''krantnbak'', ''<small>(</small>h<small>)</small>ondn<small>(</small>h<small>)</small>ok'').
*Veule vrouwelijke woorden hebt een zwakke ''e'' (schwa) an 't ende, beveurbield ''mure, padde, piepe, varve/vaarve/värve''.
*In 't westelijk diel van dit gebied (de Kop, [[Zwärtewäterlaand|Zwartewaterlaand]], [[Kampen]], [[Zwolle]], [[Asselt]], [[Stappest]]) spreekt ze de ''h'' an 't begin van een woord deurgaons niet uut.
*In 't noorden van de Kop van Oaveriessel hej in veule woorden de 'ae'-klaank, zoas in Stellingwarf en 't [[Zuudwest-Noord-Drèents]]: ''waeter, raem, maeken''.

''Veurbieldzinnen''<br>
De uuzn ebben een geute van greune vaarve. Een vrouwe ef zolt waeter uut de ketel in een bakkie of pottie edaon. ''(Geetern)''<br>
De uuzn ebben een geute van grune värve. Een vrouwe ef zolt water uut de ketel in een bäkkien of pöttien edaon. ''(Kampen)''<br>
De huuzn hebt een geute van grune varve. Een vrouwe hef zolt water uut de ketel in een bakkien of pottien edoan<small>(</small>e<small>)</small>. ''(Ni'jlusen)''

===Sallaands===
't [[Sallaans]] hef veur Scholtmeijer de noordgrèenze bi'j [[Oldlusen]] en [[Den Ham]] en de oostgrèenze bi'j [[Doarle]], [[Nijverdal]] en [[Hooltn]]. '' 't Beslat dus allennig 't zuden van wat miestal as de laandstreek Sallaand eziene wördt.''

Kenmarken bint veur 't Sallaans:
*Veule woorden hebt körte klinkers en uut-erekte klinkers in plaats van lange (kiekt hierboôm bi'j 't Noord-Oaveriessels).
*Er is een körte ''a'' die uutespreuken wördt as in 't [[Engels]]e ''cat'', vake eschreben as ''ä'' (''pädde, värve''). De lange variaant hiervan schrieft ze as ''ää'' of ''ae''.
*Verkleinwoorden hebt een umlaut, zoas in 't Vechtdals en Twents (''bäkkie<small>(</small>n<small>)</small>, pöttie<small>(</small>n<small>)</small>, beumpie<small>(</small>n<small>)</small>'').
*Veule vrouwelijke woorden hebt een zwakke ''e'' (schwa) an 't ende, beveurbield ''mure, pädde/padde/parre, piepe, värve'').
*Kenmarken in oostelijke plaatsen, zoas [[Den Ham]], [[Heldern]] en [[Nijverdal]], die ok in [[Twente]] veurkomt (umlaut in 't meervold in Heldern en Nijverdal; een ''oo'' in partie woorden - zoas ''stool'' - die in de rest van Oaveriessel een ''oe'' hebt; gien ''n'' in 't meervold van partie woorden (''huze''); drei woordgeslachten).

''Veurbieldzinnen''<br>
De huuzn hebt een götte van grune värve. Een vrouwe hef zolt water uut de kettel in een bäkkie of pöttie edaon. ''(Dalsen)''<br>
De huuzn hebt een göte van grune värve. Een vrouwe hef zòolt wäter uut de kètel in een bäkkie<small>(</small>n<small>)</small> of pöttie<small>(</small>n<small>)</small> edaon. ''(Wieje)''<br>
De huuze hebt ne'''(?)''' götte van grune värve. Ne vrouwe hef zolt water uut n kettel in een bäkkie of pöttie edaon. ''(Heldern)''

===Vechtdals===
't [[Vechtdals]] praot ze in Noordoost-Oaveriessel an de [[Vechte]] en daorunder, en wieder ok in de [[Graofschop Bentheim]] in [[Duutslaand]]. 't Gebied umvat plaatsen as [[Om]], [[Grambarge]], [[Hardenbarg]], [[Bantem]], [[Mainbarg]], [[Kloosterhaar]], [[Sibculo]], [[Vroomshoop]], [[Westerhaar]], [[Doarseveld]] en - in de Graofschop Bentheim, daoras 't seins [[Waterplatt]] het - in [[Schüttorf]], [[Noordhoorn]], [[Neuenhaus]], [[Hoogstede]] en [[Emmelkamp]].

Scholtmeijer zöt 't Vechtdals in zekere zin as 't miest centraole Oaveriesselse dialect, daorin illementen uut aandere dielen van de pervincie bi'jienkomt. 't Vörmt qua woordenschat en grammaticale vörms een brogge veur 't Noord-Oaveriessels an de iene kaante en 't Sallaans en Twents an de aandere.  Scholtmeijer nuumt 't ok een aorig homogeen gebied.

Kenmarken van dizze groep bint:
*'t Vechtdals hef mangs lange klinkers, zoas in 't Noord-Oaveriessels (''regen, een ho<small>(</small>o<small>)</small>lten deure''), mangs körte of umlaut zoas in 't Sallaans en Twents (''zommer, slöttel'').
*Verkleinwoorden hebt een umlaut, zoas in 't Sallaans en Twents (''bäkkie, pöttie, beumpie'').
*De verkleiningsuutgaank is ''-ien''. (In aandere dielen van de Graofschop Bentheim hej 't [[Hügellandplatt]] mit de verkleiningsuutgaank ''-ke'', krek as in 't Noord- en Oost-Twents.)
*In samenstellings van twiej zölfstaandige naamwoorden vörmt ze de verbindingsklaank miestentied mit de ''n'': ''krantnbak'', ''hondnhok'' (Noord-Oaveriessels ''krantebak'', ''<small>(</small>h<small>)</small>onde<small>(</small>h<small>)</small>ok'').
*Veule vrouwelijke woorden hebt een zwakke ''e'' (schwa) an 't ende, beveurbield ''mure, padde/parre, piepe, varve/farwe''.
*In 't Vechtdals spreekt ze de ''h'' wal uut (kiekt bi'j Noord-Oaveriessels).

''Veurbieldzinnen''<br>
De huze hebt een götte van grune varve. Een vrouw hef zolt water uut de kettel in een bäkkie of pöttie edaone. ''(Hardenbarg)''<br>
De huze hebt ne'''(?)''' götte van greune farwe. Ne frau hef zout water oet de kettel in een bäkkien of pöttien gedaon. ''(Emmelkamp)''

===Twents===
Scholtmeijer underscheidt 't [[West- en Zuud-Tweants|West- en Zuud-Twents]] an de iene kaante en 't [[Noord- en Oost-Tweants|Noord- en Oost-Twents]] an de aandere kaante as heufdgroepen binnen 't [[Tweants|Twents]].

''Algemiene'' kenmarken van de Twentse dialecten bint:
*De lidwoorden drokt drei woordgeslachten uut: mannelijk, vrouwelijk en onziedig.
*Vake hej een ''r'' tussen twiej klinkers daor ze in 't westen van de pervincie een ''d'' hebt: ''berre'', ''parre'', ''mirrag''.
*Veule woorden die in 't westen van de pervincie een ''ie'', ''uu'' of ''oe'' hebt, hebt in Twente respectievelijk ''ee'', ''eu'' en ''oo'': ''geter'', ''veur'' (=vuur), ''stool''.
*De ''oe''-klaank hej in een antal woorden, zoas ''hoes'', ''oet'' en ''boeten'', daoras de rest van Oaveriessel de ''uu''-klaank veur hef (''huus, uut, buten'').

====West- en Zuud-Twents====
't [[West- en Zuud-Twents]] praot ze ten westen van de liende [[Almelo]] - [[Zeander]] - [[Boorn]] - [[Hengel]] (wel in dizze plaatsen en in [[Beantel]], [[Hoksebarge]] en [[Buurse]]; niet in [[Boekel]] en [[Eanske]]) en ten oosten van [[Wierdn]], [[Riesn]] en [[Maarkel]] (wel in dizze plaatsen; niet in [[Hooltn]]).

Under de kenmarken valt:
*Verkleiningsuutgangen bint ''-<small>(</small>s<small>)</small>ke'' (''bekske'', ''pötke'', ''beumke''), mar mangs ok ''-<small>(</small>t<small>)</small>je<small>(</small>n<small>)</small>'' of ''-en'' (''bäkken, pötje<small>(</small>n<small>)</small>'', ''gerdientjen''). Dizze uutgangen die ofwieken van ''-ke'' hef 't West- en Zuud-Twents gemien mit 't uterste zuden van Sallaand en mit de [[Achterhoek]].
*Veule vrouwelijke woorden hebt een zwakke ''e'' (schwa) an 't ende, beveurbield ''mure, parre/perre, piepe, vaarve/vòòrve'').

''Veurbieldzinnen''<br>
De huze hebt ne'''(?)''' götte van greune vaarve. Ne vrouw hef zòolt water oet n kettel in een bekske/bekken of pötke/pötje edoan. ''(Wierdn)''<br>
De huze hebt ne'''(?)''' gotte van greune vòorve. Ne vrouwe hef zòolt water oet n kettel in een bäkken of pötjen edoane. ''(Riesn)''<br>
De huze hebt ne'''(?)''' götte van greune varf. Ne vrouw hef zòolt water oet n kettel in een bekske of pötje edoane. ''(Hoksebarge)''

====Noord- en Oost-Twents====
A'j een liende trekt van [[Geestern]] naor [[Albeargn]], [[Döarningn]] en [[Eanske]], praot ze 't Noord- en Oost-Twents in dizze plaatsen en ten oosten d'rvan, mar ok in [[Boekel]].

Kenmarken bint:
*De verkleiningsuutgaank is ''-ke<small>(</small>n<small>)</small>'' of mangs de ni'jere vörm ''ske'' (''bekke'' / ''bekske'', ''pötke'' / ''putke'', ''bömke'' / ''beumke''). In [[Loster]] en [[Oaverdeenkel]] in 't uterste zuudoosten hej ''-ien'' (''höntien, strötien, köppien, schötteltien''), lichtkaans vanweengs Drèentse immigranten.
*Woorden as ''kèerk'' en ''vèerf'' in veule plaatsen, doaras 't miest van de pervincie ''karke'' en ''varve'' hef. De uutspraok van ''karke'' is een sjibbolet in Twente.
*Vrouwelijke woorden die elders in de pervincie een zwakke ''e'' (schwa) an 't end hebt, hebt dat in 't Noord- en Oost-Twents niet (''muur, par/pad/per, piep, vaarf/vèèrf'').
*Naost ''ie'' ok 't gebruuk van ''doe'' veur de twiede persoon enkelvoud van 't persoonlijk veurnaamwoord. Beveurbield in 't Rossums: ''doe bist/zeins'' (tt), ''doe wars/wais'' (vt); ''doe wèèrks'' (tt), ''doe wèèrkens/wèèrkdes'' (vt); ''doe blifs'' (tt), ''doe blèèfs'' (vt).

''Veurbieldzinnen''<br>
De huze hebt ne'''(?)''' göt van greune vaarf. Ne vrouw hef zolt water oet n kettel in een bekke of pötke doan. ''(Tubbargn)''<br>
De huus hebt ne'''(?)''' göt van greune vaarf. Ne vrouw hef zolt water oet n kettel in een bekke/bekske of putke doan. ''(Rossum)''<br>
De huus hebt ne'''(?)''' göt van greune vèerf. Ne vrouw hef zòolt water oet n kettel in een bekske of putke doan. ''(De Lutte)''

===Vjens===
't Dialect van 't [[Vjenne]] in 't noordwesten van Twente wik in de uutspraok slim of van alle oaverige dialecten van Oaveriessel (en Nederlaand). Vrogger dachten ze - aj de Nederlaanse name 'Vriezenveen' bekiekt - det dizze klaanken van Frieze immigraanten kwamen, mar tegenswoordig mient ze det veule van de ofwiekende klaanken olde Westfaolse vörms bint, die intied uut de rest van Noordoost-Nederlaand en uut Westfaolen zölf vört-eraakt bint.

Wieder lik 't Vjens op 't Twents, wat de woorden en de lidwoorden veur mannelijk, vrouwelijk en onziedig angiet.
Ofwiekende kenmarken bint:
*Een -ie in de verkleiningsuutgaank (''bakkie, pöttie beumtie'').
*In woorden daoras 't wiedere Oaveriessels monoftongen (ienklaanken, die niet verglieden) hef, vi-j in 't Vjens diftongen (twiejklaanken).
**Dizze diftongen begunt mangs mit een ''j'' of ''w'' en dan hej een klinker: ''gjäl'' (geel), ''jätten'' (eten), ''bjettien'' (beetien), ''ljönnige'' (leunink), ''berrestjää'' (beddestee), ''kwaken'' (kaoken), ''kwätter'' (keuter<small>(</small>boertien<small>)</small>), ''kwennik'' (keunink), ''zwommer'' (zomer), ''bwaven'' (baoben), ''elbwäme'' (elbogen).
**Ok bint d'r diftongen die begunt mit een klinker, evolgd deur een schwa: ''bie-even'' (beben), ''luu-egen'' (leugen), ''voe-egel'' (vogel).
**De lest-enuumde soort diftong, de vallende diftong, hej ok in woorden die in 't wiedere Oaveriessels gien twiejklaank hebt: ''bein'' (bien), ''behöufte'' (behuufte), ''berowp'' (beroep).

''Veurbieldzin''<br>
De huse hebt ne'''(?)''' go-ete van grune vaaive. Ne vraauwe hef zalt waeter uut n kjättel in een bakkie of pöttie edwoan. ''('t Vjenne)''

==Oldere indielings==
[[Ofbeelding:JacvanGinneken.jpg|thumbnail|300px|Fragment van Jac. van Ginneken zien dialectkaorte (1928)]]
===Jac. van Ginneken===
De taalkundige Jac. van Ginneken (1877-1945) hef op zien 'Overzichtskaart der Nederlandsche dialecten' 't Oaveriessels in-edield in vier 'Saksische' dialectgroepen: 't Stellingwarfs, 't Gelders Oaveriessels, 't Drèents en 't dialect van 't Vjenne.<ref>Dr. Jac. van Ginneken s.j. (1928). ''Handboek der Nederlandsche Taal, Deel I, De sociologische structuur der Nederlandsche taal I.'' Twiede drok. 's-Hertogenbosch: L.C.G. Malmberg.</ref>

*'t [[Stellingwarfs]] löp op de kaorte van Van Ginneken een stok wieder umdeel as volngs de mieste indielings; töt veurbi'j [[Stappest]], [[Kampen]] en [[Zwolle]] en zölfs in een puntien van de [[Veluwe]] in [[Gelderlaand]] ([[Elburg]]). Miestentied wördt in Oaveriessel allennig 't noorden van de Kop van Oaveriessel as Stellingwarfstalig eziene, umdej daor in een bulte woorden de Stellingwarfse ''ae''-klaank hebt (''waeter, raem, tael''), waoraj in de rest van de Kop en daorunder ([[Venó]], [[De Sluus]], [[Stappest]]) een ''aa''-klaank hebt (''water, raam, taal'').<ref>Op 'e [http://www.stellingwarfs.nl/pictures/taalkaart2.jpg kaorte van de Stichting Stellingwarver Schrieversronte] giet 't Stellingwarfs niet wieder hen 't zuden as eêm boben Wannepervene.</ref> (Wal hej wieder hen 't zuden, beveurbield in Kampen, krek as in Stellingwarf een uutzundering op 't [[Saksisch ienheidsmeervold]].) Ok in [[Frieslaand]] en [[Drenthe]] wik Van Ginneken zien plaatsing van 't Stellingwarfs slim of van 't gebrukelijke teengwoordige plaotien ('t beslat veur hum zölfs 't westelijkste diel van de pervincie [[Grunnen (provìnzie)|Grunning]]).

*'t Drèents löp bi'j Van Ginneken een endtien under de grèenze mit Drenthe deur (de dialectliende volgt de [[Dedemsvaort (kenaal)|Dedemsvaort]], zoas ok op aandere olde kaorten). Dit wördt ok now nog wal zo eziene: de dialecten van de plaatsen krek onder de grèenze mit Drenthe (deur Scholtmeijer töt 't Noord-Oaveriessels erekend) liekt meer op de dialecten in 't zuudwesten van Drenthe as op 't Sallaans weengs de lange klinkers en 't gebrek an umlaut in 't verkleinwoord.

*Twente en de rest van Sallaand bint veur Van Ginneken - mit de Achterhoek en 't oosten van de Veluwe - 't Gelders-Oaveriessels, op 't Vjenne nao, det ok veur Van Ginneken een eing groep vörmt. Dit grote gebied wördt op mederne kaorten wieder in-edield.

===Jo Daan===
De dialectologe Jo Daan (1910-2006) meuk op heur kaorte<ref>[http://www.taaloord.co.za/Pictures/Tale_03.jpg Jo Daan heur dialectkaorte (1968)]</ref> van de dialecten van Nederlaand ruumte binnen Oaveriessel veur 't Stellingwarfs, Zuud-Drèents, Gelders-Oaveriessels, Twents-Graofschops en Twents.

*Op Jo Daan heur kaorte löp 't Stellingwarfstalige gebied deur de hiele Kop van Oaveriessel en nog een stokkien wieder hen 't zuden, töt um De Sluus henne.

*'t Gelders-Oaveriessels, de grootste groep, löp deur 't leeuwendiel van Oaveriessel en centraol Gelderlaand. Ok de Noordoostpolder ([[Urk]]) is an-emarkt as Gelders-Oaveriessels van taal. ('t [[Urkers]] wördt miestentied eziene as een ofzunderlijk oavergangsdialect van 't Nedersaksisch en 't [[Nederfrankisch]], of zölfs as ienig lid van een apatte femilie<ref>[http://irs.ub.rug.nl/ppn/258438452 Wilbert Jan Heeringa (2004). ''Measuring dialect pronunciation differences using Levenshtein distance''. Heufdstok 9. Grunning: Rieksuniversiteit Grunning]</ref>.)

*'t Twents-Graofschops is een nauwe baand die van 't westelijke diel van Twente umdeel löp de Achterhoek in.

*'t Feilijke Twents praot ze veur Jo Daan in 't oosten van Twente.

==Citaot==
De Amsterdamse geschiedkundige, taalkundige, dichter en advekaot [[Willem Bilderdijk]] (1756-1831) vund '' 'dat het Overijsselsch naauwelijks voor Hollandsch kan doorgaan, maar ruim zoo veel Bremensch en Hamburgsch is'.''<ref>[http://dissertations.ub.rug.nl/FILES/faculties/arts/2003/f.g.h.loewik/h1.pdf Citaot uut F.G.H. Löwik zien dissertaotie ''De Twentse Beweging : strijd voor modersproake en eigenheid'']</ref>

== Rifferenties ==
<references />

[[Kattegerie:Drèents artikel]]
[[Kattegerie:Nedersaksisch]]
[[Kattegerie:Oaveriessel]]
