de '''Kleaine Tromme''' of '''Snaartromme''' ([[Engels]]: ''Snare Drum'') steet bekeand um zin skoarpe, ruusnde geluud. Dèt geluud krig-e duur n matje van snaarn wat laanks t oondervel is espönn. Duur op de tromme te houwn wordt de snaarn an t triln ezat, woerbiej ze t vel raakt.

==Geschiedenis==
De eerste snaartrommn hadn velle dee-t emaakt warn van bloazn van deers, en nen darm as snare. In de late [[middeleewn]] wör de tromme in [[Zwitserlaand]] in ezat vuur t begeleaidn van marsjeernde troepn (later wör hier meardere instremeantn an too evoogd, woerduur de militaire kapel ontsteun). Dit gebroek wör in heel [[Europa]] oawer enömn.
De leste 2 eewn hef de Snaartromme völle ontwikkelingn met emaakt.<br>
In [[1914]] bedachn Robert Danly n mechaniek um de snaarn teegn, of van t vel of te dreejn.
Met t onstoan van [[Jazz]], kwam de vroage noar kleainere tromn. Dee wördn toew zo an epast dèt ze in n [[drumstel]] past.
De ontdekking van [[Kunststof|Keunststof]] hef völle veraanderd in hoo de Snaartromme dr rechtevoort oet zut. n Kèttel wördt rechtevoort van [[hoolt]], [[metaal]] of keunststof emaakt en kan in iedern geweunsketen kluur vuurkomn. De velle wordt rechtevoort ook van keunststof emaakt, of mangs zelfs van [[Kevlar]]. Ook de snaarn wordt rechtevoort van keunststof emaakt, of, vuur n dubbel zo skoarp geluud, van metaal.

==Soortn==
n Snaartrom is feailik in 3 soortn te verdeeln.
*Drumstel- of [[orkest]]snaarntrom
*Marsjeertromme 
*[[Amerika|Amerikaanse]] of [[Schotlaand|Skotse]] tromme.

====Drumstel- of orkestsnaartromme====
Dit soort wördt in orkestn en drumsteln gebroekt en is doarumme miskien rechtevoort wal t bekeandst. ne Normale moate vuur tromn is ongevear 35cm in [[diameter]]. Dit geeldt vuur alle soortn snaartromn. Ne normale drumstel- of orkestsnaartromme is ongevear 15cm deepe, mear dr bestoat ook snaartromn van ongeveer 7,5cm. Dit wordt ne ''pikkolotromme'' neumd, of in n volksmoond ''[[pannekookn]]'', umdèt-e zo plat is.

====Marsjeertromme====
Disse tromme wördt in tradisjonele korpsn bespölt en wördt vuural in [[Marsmeziek]] gebroekt. t Verskil met n vuurigen is dèt-e dubbel zo deep as ne drumstelsnaartromme is. Hierduur krig-e n vol, deep geluud, zodèt-e boetn bètter te heurn is.
n Spöller dreg t deenk an n reem oawer n rechterskoolder (woerduur-te skeef op t leenkerbeen haank) of an nen beugel oawer beaide skoolders, woerduur-te rech haank.

====Skotse of Amerikaanse tromme====
An n vörm is weainig verskil met de normale marsjeertromme. Mear duur t gebroek van metaalsnaarn en kevlarvelle op ekstra heuge spanning kleenkt n Skotsn ekstra skoarp. Den heuge spanning har n noadeel. t Kon gebuurn dèt n raand duur den hoogn spanning noar binn treuk en t hele instremeant an bölle lea. Um dit te vuurkomn hebt ze rechtevoort ekstra dikke reande an t instremeant emaakt.<br>
n Amerikaansn kleenkt iets meender skoarp as n Skotsn, duurdèt r earder vuur keunststof snaarn wörd ekeuzn, umdèt de snaartromme in dit soort korpsn nit zo op de vuurgroond mut wean.

==Stokvoering==
Dr beent 2 meneern um de stökke vaste te hooldn:
*tradisjoneeln greep
*geliekn greep

n ''Tradisjoneeln greep'' is bedach vuur de tradisjonele marsjeertromme. In vrooger tiedn hung disse tromme dus skeef op t leenkerbeen (en biej sommige korpsn vuur t plaatjen nog aaltied), woerduur n spöller n leekeroarm n heeln tied in nen roarn hook umhooge mos hooldn um nen goon slag te maakn. Dèt gung op n doer zear doon.<br>
Duur n stok in n leenkerhaand met t achtereande tusken doem en wiesvinger, en met de vuurkaante tusken middelvinger en reenkvinger te legn (en n wiesvinger en middelvinger oawer n stok hen te legn) hoof n spöller n oarm mear heel weainig umhooge te buurn en kan-e vanoet n pols nen slag maakn.<br>
n rechterhaand heult n stok gewoon tusken doem en wiesvinger, woerbiej de aandere vingers wal um n stok hen ligt, mear alleene zorgt dèt n spörrer n stok nit verlös. n Stok heurt liek te wean het n oarm, en n haand mut met de rugge noar boawn stoan. Belangriek vuur n oetstraling is dèt n peenk nit estrekt is, mear netjes um n stok hen ligt.

Biej n ''Geliekn Greep'' heult n spöller beaide stökke op de meneere van de rechterhaand vaste zoas dèt hierboawn beskreewn is. Dissen greep wördt duur völle [[drummer|drummers]] op n drumstel an eheuldn, umdè-j zo de oarme ook noar boetn köant dreejn en dus n grötter bereik hebt.

Aanders as dè-j miskien verwochet, kiest völle (meestieds Amerikaanse) korpsen, ondaanks dèt ze de snaartromme rech an n beugel hebt hangn, vuur n tradisjoneeln greep, umdèt dit meuier lik. Dr beent ook korpsn dee-t de snaartromme skeef ''an de beugel'' hangt, umdèt ze meant dèt ze aans geluudsverlees hebt en dèt dit bètter vuur n leenkeroarm is.

==Soortn stökke==
Stökke beent r in alle soortn en moatn. Laank, kort, dik, dun, zwoar, lech, met t gewich vuur of achterin n stok, met nen dikn of nen dunn, of nen hooltn of [[nylon]] kop. Ieder soort stok hef zin eegn geluud. n Korps wat völle boetn mut spöln gebrok dikkere stökke, umdèt t geluud dan vearder dreg.<br>
n Heel aander soort stökke beent de ''kwèste''. Dit beent oetskoefboare weejers met iezerne of nylon dröadkes, woermet oawer t vel wördt estrekn woerduur n zacht soeznd geluud ontsteet.

{{Dia|Disse pagina is eskreewn in t [[Riesns]]}}
[[Kattegerie: Tweants artikel]]
[[Kattegerie: Meziekinsterment]]
