{{Laandtabel-twd
| naaminlaandssproak = République de Congo<br />Reppubiek Kongo
| vlagge =  Flag_of_the_Republic_of_the_Congo.svg
| vlagartikel = Vlagge van Kongo-Brazzaville
| woapn =Coat_of_arms_of_the_Republic_of_the_Congo.svg
| woapnartikel = 
| lokasie = Location_Republic_of_the_Congo_AU_Africa.svg
| sproaken = [[Kitoeba]], [[Lingala]], [[Fraansk]] (offisjeel)
| heufdstad = [[Brazzaville]]
| geleuf = [[Christendom]], [[Islam]]
| regeringsvörm = [[Republiek]]
| inwonners =  4.662.446 | dichtheid = 12,8
| km2 = 342.000
| breedtegroad = 4/16//S 
| lengtegroad = 15/17//E
| region = CG
| pctwater = 3,3
| munteenheid = [[Mid-Afrikaansen Fraank]]  | valutakode = (XAF)
| tiedzone = [[UTC]]+1
| volksleed = ''La Congolaise'' 
| feestdag =
| tld = Cg | laandkode = CG | tel = 242
}}

'''Kongo-Brazzaville''', '''De Republiek van de Kongo''' of de '''Kongo-Republiek''' ([[Fraans]]k: ''République du Congo'') is een laand in [[Midden-Afrika]]. Et greanzet an vief aandere laanden: [[Gabon]] (en den [[Atlantiesen Oseaan]]) in et westen; [[Kameroen]] in et noordwesten; de [[Mid-Afrikaanse Reppubliek]] in et noordoosten; de [[Demokratiese Republiek van de Kongo]] in et oosten en zuden; en et [[Angola|Angolese]] [[boetenrot]] [[Kabinda]] in et zuudwesten. De naam Kongo-Brazzaville is ne samentrekking van de [[Kongorivier]] en [[Brazzaville]], de heuwdstad van et laand. Doar wont ook ongevear een kwart van alle 4,5 miljoen inwonners van et laand.

In de strekke wonden nen hoop [[Bantoe]]-volker, dee as haandelsverboonden opzatten töt in et streumgebeed van de [[Kongorivier]]. Kongo-brazzaville was deel van de Fraanske [[kolonie]] [[Ekwatoriaal Afrika]]. Noa onofhaankdelikhead in [[1960]] wör de oolde kolonie Fraansk Kongo de Reppubliek van de Kongo. De Volksreppubliek van de Kongo was nen [[Karl Marx|Marxuisties]]-[[Lenin]]istiesen eenpartiejenstoat tusken [[1970]] en [[1991]]. Seend [[1992]] wordt der verkiezingen met meardere partiejen eheulden, mer de [[demokrasie|demokraties]] ekeuzen regearing wör in [[1997]] of ezat in de [[Börgeroorlog van Kongo-Brazzaville]]. Presideant [[Denis Sassoe Ngwesso]] hef van de leste 36 joar der 26 regeard.

Dit politieke eawenwicht en de oontwikkeling van [[hydrokarbon]] hebt Kongo-Brazzaville de op dree noa grötste [[öllie]]stoaten van den [[Guinesen Golf]] emaakt. Et laand is verhooldingswies rieke, mer et weagennet en deenste köant nog fleenk better. Den öllie-opbrengst wörd onearlik verdeeld.

==Verleden==
===Vuur-koloniaal===
Roond ongevear 1500 [[Jezus Kristus|v. Kr.]] verdrungen [[Bantoevolker|Volker met Bantoesproaken]], dee as oaweral stammen stichtten in de tied van de [[Bantoe-oetbreading]], de [[pygmee|pygmeeën]], de oolde inwonners van de strekke. De [[Bakongo]], ne Bantoestamme dee as ook in delen van et hudige [[Angola]], [[Gabon]] en de [[Demokratiese Reppubliek van de Kongo]] wonden, zorgen vuur verboonden en strieden in disse laanden. Verskeadene Bantoe-könninkrieken (oonder mear et [[Kongo-riek|Kongo-]], [[Loango-riek|Loango-]] en et [[Anzikoe-riek]] maakten haandelsverboonden töt in et streumgebeed van de [[Kongorivier]].<ref>[http://www.state.gov/r/pa/ei/bgn/2825.htm Department of State. Background Note: Republic of the Congo. Meart 2009].</ref>

[[Bestaand:Court of Loango.png|thumb|left|Et hof van [[N'Gangue M'voumbe Niambi]], oet et book ''Description of Africa'' (1668)]]

Den [[Portugal|Portugesen]] ontdekkingsreaziger [[Diogo Cão]] köm an in de Kongo in [[1484]]. Der onsteund al rap haandel tusken de binnenlaandse Bantoes en Europese haandelsleu. Der wör haandeld in verskillende massagoderen, materialen en leu dee as oet et binnenlaand evöngen warren. Noa joarhoonderden as belangriek middelpeunt vuur transatlantiesen haandel begunnen de Europeanen et streumgebeed van den Kongorivier steelselmoatig te koloniseren, woerduur as de macht van de Bantoes verdan ofnöm.<ref>Boxer, C. R. ''The Portuguese Seaborne Empire, 1415–1825'', A. A. Knopf, 1969, ISBN 0090979400</ref>

===Fraanske kolonie===
Et noordelike laand boawen de Kongorivier wör Fraansk groondgebeed in [[1880]] noa een verdrag tusken den [[Italië|Italjaans]]-Fraansken verkenner [[Pierre de Brazza]] en stamheuwd [[Makoko]] van de [[Bateke]]stamme.<ref>Olson, James S. & Shadle, Robert. ''[https://books.google.com/books?id=uyqepNdgUWkC&pg=PA225 Historical Dictionary of European Imperialism]'', p. 225. Greenwood Publishing Group, 1991. ISBN 0-313-26257-8. Bekekken op 9 oktober 2011.</ref> Disse Kongokolonie wör eerst '''[[Fraans Kongo]]''' neumd en doarnoa '''Midden-Kongo''' in [[1903]]. In [[1908]] maken Fraankriek der [[Fraans Ekwatoriaal Afika]] (AEF) van, met Midden-Kongo, [[Gabon]], [[Tsjaad]] en [[Oebangi-Chari]] (de hudige [[Mid-Afrikaanse Reppubliek|MAR]]). Ze maken van [[Brazzaville]] de federale heuwdstad. De eerste 50 joar wör de [[ekonomie]] vuural drewen duur et oethalen van natuurlike groondstoffen. Vake warren de woarkumstaandigheden neet best; bie et anleggen van de [[Kongo-Oseaanspoerliene]] noa den [[Eersten Wearldoorlog]], zeent noar skatting 14.000 leu ummekömmen.

Toen as Fraankriek oonder [[Nazisme|Nazi-Duutslaand]] völ in den [[Tweeden Wearldoorlog]], was Brazzaville de simboliese heuwdstad van [[Vrie Fraankriek]] tusken [[1940]] en [[1943]].<ref>United States State Department. Office of the Historian. ''A Guide to the United States' History of Recognition, Diplomatic, and Consular Relations, by Country, since 1776''. "[http://history.state.gov/countries/congo-republic Republic of the Congo]". Bekekken op 9 oktober 2010.</ref> De [[Brazzaville-Vergoaring van 1944]] was den anvaank vuur nen tied van grote veraanderingen in et Fraanske behear van kolonies. Kongo har der fleenk baat van at der noa den oorlog mear geeld vrieköm vuur verbettering en oetbreading van koloniaal besteur en weagennetten. Et lea ja mooi midden in de AEF en Brazzaville was de grötste stad. Et kreeg ook lokaal besteur noa at in [[1946]] de groondwet wör an enömmen woermet as de Veerde Reppubliek van Fraankriek ontsteund.

De Fraanske groondwet wör in [[1958]] nog es an epast, woerduur as de Viefde Reppubliek van Fraankriek ontsteund en de AEF op ehewen wör. Alle lidstoaten doarvan wörren onofhaankelike kolonies van de [[Fraanske gemeenskop]]. Hierbie kreeg Midden-Kongo de naam De Kongo-Reppubliek.<ref>United States State Department. Bureau of African Affairs. ''Background Notes''. "[http://www.state.gov/r/pa/ei/bgn/2825.htm Republic of the Congo]". Bekekken op 9 oktober 2011.</ref> Ze gavven öare eerste groondwet oet in [[1959]].<ref>Robbers, Gerhard (2007). ''[https://books.google.com/books?id=M3A-xgf1yM4C Encyclopedia of World Constitutions]''. Infobase Publishing. ISBN 0-8160-6078-9. Bekekken op 9 oktober 2011.</ref> Onvreade tusken de [[Mbochi]]-stam (dee as achter [[Jacques Opangault]] steunden) en de [[Balali]]s dee pro-[[Fulbert Joeloe]] warren, zorgen in [[febrewaori|februwoari]] [[1959]] vuur een antal opstaanden in Brazzaville. Et [[Leager van Fraankriek]] mos der an de passe kommen um et wier heanig te kriegen.<ref>[http://www.itnsource.com/shotlist//RTV/1959/02/27/BGY503110492/?s=evacuations CONGO REPUBLIC: BRAZZAVILLE RIOTS AFTERMATH]. Reuters (February 27, 1959)</ref>

===Noa-kolonialen tied===
[[Bestaand:Alphonse Massamba-Debat.png|thumb|left|[[Alphonse Massamba-Débat]]s wol der met ne eenpartiejenstoat (1963–1968) ne [[politieke ekonomie|politiek-ekonomiese]] strategie van "[[wetenskoppelik socialisme]]" duur kriegen.]]
Kongo-Brazzaville wör volledig zelfstaandig op [[15 augustus]] [[1960]]. [[Folbert Joeloe]] wör den eersten presideant, tötdet tegenstaanders nen [[Trois Glorieuses (1963)|Dreedaagsen Opstaand]] opzatten en um der achterhen deden. Et Kongolese leager nöm et laand oawer en steelden ne vuurlopige börgerregearing in met [[Alphonse Massamba-Débat]] an et heuwd.

Oonder de groondwet van [[1963]] wör Massamba-Débat vuur vief joar as presideant ekeuzen. Oonder zin beweend nöm de regearing "[[wetenskoppelik sosjalisme]]" an as de oetgangspeunt vuur de groondwet. In [[1965]] gung Kongo verboonden an met de [[Sovjetunie]], de [[Volksrippebliek China|Volksreppubliek Sjina]], [[Noord-Korea]] en [[Noord-Vietnam]].<ref>Encyclopedia of African history. Shillington, Kevin. CRC Press, 2005. ISBN 1579582451. p 301.</ref> De regearing halen ook een poar hoonderd [[Kuba]]anse soldoaten noar et laand um leagereenheden op te leaden. Disse soldoaten hulpen de regearing in [[1966]] nen stoatsgreep te vuurkommen. Dissen stoatsgreep wör eleadet duur [[valskoarmjager]]s dee trouw warren an den tookomstigen presideant [[Marien Ngoewabi]]. Toch lukken et Massamba-Débat neet um bepoalde institusjonele, stam- en ideologiese problemen in et laand op te lössen. An zinne regearing köm plötsling een eande bie nen geweeldlozen stoatsgreep in september [[1968]].

[[Bestaand:Marien Ngouabi Cropped.png|thumb|right|302x302px|[[Marien Ngoewabi]] veraanderen de naam van et laand noar de [[Volksreppubliek van de Kongo]], et eerste Marxisties–Leninistiese laand in Afrika. Hee wör ummebracht in [[1977]].]]
[[Marien Ngoewabi]], den as bie den stoatsgreep bie was, wör presideant op [[31 december]] [[1986]]. Een joar later reup Ngoewabi de eerste Volksreppubliek van afrika oet, de Kongo-Volksreppubliek. Hee veraanderen ook de naam van de Nasjonale Revolusiebeweaging noar de [[Kongolese Arbeaderspartieje]] (PCT). Hee oawerleawen nen stoatsgreep in [[1972]], mer wör ummebracht op [[16 meert|16 meart]] [[1977]]. Der wör ne tiedelike regearing op ezat met ne Militeare Partiej-Kommissie van 11 leden. [[Joachim Yhombi-Opango]] wör presideant. Twee joar doarop wör hee of ezat en wör [[Denis Sassoe Ngwesso]] den niejen presideant.

[[Bestaand:Sassou-Nguesso.jpg|thumb|right|200px|Denis Sassoe Ngwesso, den hudigen presideant van Kongo-Brazzaville]]
Sassoe Ngwesso haalden baanden an met et [[Oostblok]] en oonderskrewen ne vreandskopsverkloaring van 20 joar met den Sovjet-Unie. De volgende joaren mos hee verdan mear lönnen op [[politieke oonderdrukking]] van tegenstaanders as op bevuurrechten van medestaanders, um zinne [[diktatuur]] vaste te hoolden.<ref>Encyclopedia of African history. Shillington, Kevin. CRC Press, 2005. ISBN 1579582451. p 302|</ref>

[[Pascal Lissoeba]], den as den eersten verkeuzen presideant van Kongo was tusken [[1992]] en [[1997]], wol de [[ekonomie]] vriejer maken met hulpe van et [[IMF]]. In [[juni]] [[1996]] zatten et IMF de haandtekening oonder een dreejoarig plan vuur groondige verbettering en steund op et peunt um ne joarlikse oawereenkomst an te goan, toen as der nen börgeroorlog oetbreuk op de helfte van 1997.<ref>[http://store.eiu.com/Product.aspx?pid=50000205&gid=1310000331&sid=735820073 The Economist Intelligence Unit. Country Report Congo-Brazzaville. 2003. p 24.</ref>

De demokratiese oontwikkeling van Kongo leup van et spoer toen as Lissoeba en Sassoe nen machtstried angungen in de [[Börgeroorlog van de Kongo-Reppubliek]]. Spanningen leupen op toen as de verkiezingen der ankömmen. Op [[5 juni]] umsingelden stoatssoldoaten van Lissoeba et kaamp van Sassoe in Brazzaville. Sassoe bevöl zinne "kobra's" (zinne knokploge) um tegenstaand te beden. Der ontsteund nen stried wat veer moand doeren zol en völle van Brazzaville kapot maken. Doarnöast kosten et nog es tiendoezenden börgers et leawen. Vrog in oktober kreeg Sassoe hulpe van et sosjalistiese regime van [[Angola]]. Mid-oktober völ de regearing van Lissoeba en reup Sassoe zik oet as presideant.

De presideantsverkiezingen van [[2002]] verleupen neet heel zuwer. Sassoe wun met 90% van alle stemmen. Zinne twee belangriekste tegenstaanders, Lissoeba en Bernard Kolelas wörden eheenderd um met te doon. Den ennigsten aanderen geleufweardigen tegenstaander, [[Andre Milongo]], reup zinne volgers op um de verkiezingen te [[boycott]]en en treuk zik terugge.<ref>http://www.freedomhouse.org/template.cfm?page=22&year=2006&country=7093 Freedom House. Congo, Republic of (Brazzaville). 2006. Bekekken op 12 juni 2009</ref> 

In januwoari 2002 wör der ne volksstemming eheulden oawer nen niejen groondwet. Den köm der duur, woerduur as den presideant nieje meugelikheden har. Zo wör zinnen presideantstied verlengd noar zeuwen joar en der köm ne vergoaring met twee kamers. Internasjonale toozichthoolders gavven an at ze de presideantsverkiezingen en de volksstemming skimmig veunden. Dee leken wat op de eenpartiejstoat van vroger.<ref>[http://news.bbc.co.uk/2/hi/africa/1779007.stm BBC - Congo approves new constitution. 24 januwoari 2002.] Bekekken op 12 juni 2009</ref> Noa de presideantsverkiezingen wör der wier evöchten. Disse keer tusken stoatstroepen an de ene kaante en rebellen oonder [[Pastor Ntoemi]] an de aandere kaante. In [[april]] [[2003]] wör der een vreadesverdrag oondertekend.<ref>[http://news.bbc.co.uk/2/hi/africa/2859881.stm BBC - Congo peace deal signed. 18 meart 2003. Bekekken op 15 juni 2009.</ref>

In [[2009]] wun Sassoe ook de volgende presideantsverkiezingen.<ref>[https://www.google.com/hostednews/afp/article/ALeqM5jqfjSxI0cOeNG4TITywUuuQMNTGA AFP - 17 candidates in Congo presidential race: commission. 13 Juni 2009.] Bekekken op 15 juni 2009.</ref> Volgens de Kongolese Wacht vuur Meanskenrechten, ne vereaniging wat lös steet van de regearing, harren de verkiezingen nen legen opkomst en wörden ze tekend duur "fraude en onregelmoatigheden".<ref>[http://www.france24.com/en/20090715-congo-government-expected-release-vote-results-fraud-opposition-poll Vote results expected as opposition alleges fraud]. France24 (July 16, 2009).</ref> In [[meert|meart]] [[2015]] kondigen Sassoe an at hee nog wier met wol doon an de verkiezingen. Der wör wier ne volksstemming eheulden oawer et anpassen van de groondwet. Det köm der duur, woerduur as hee ook in [[2016]] wier met mag doon an de presideantsverkiezingen.

==Laand en wear==
[[Bestaand:Climate Brazzaville.svg|thumb|left|Klimaatdiagram vuur [[Brazzaville]]]]
[[Bestaand:Republic of the Congo map of Köppen climate classification.svg|thumb|Köppens klimaatindeling vuur Kongo-Brazzaville]]
[[Bestaand:Congo_republic_sm04.png|thumb|right|200px|Laandkaarte van Kongo-Brazzaville]]

Kongo-Brazzaville lig in et mid-westelike deel van Afrika oonder de [[sahara]], op den [[eawenaar]]. Et ligt tusken 4° noorderbreedte en 5° zuderbreedte, en 11° en 19° oosterleankte. Op et zuden en oosten lig de [[Demokratiese Reppubliek van de Kongo]]. Et ligt an [[Gabon]] in et westen, [[Kameroen]] en de [[Mid-Afrikaanse Republiek]] in et noorden en de [[Angola|Angolese]] proveensie [[Kabinda]] in et zuudwesten. Et hef ne korte kustliene an den [[Atlantiesen Oseaan]].

De heuwdstad [[Brazzaville]] lig an de [[Kongorivier]] in et zuden, recht tegenoawer [[Kinsjasa]], de heuwdstad van de [[Demokratiese Reppubliek van de Kongo]].

Et zuudwesten van et laand hef ne kustvlakte wat vuural water krig van de [[Koeiloe-Niari-rivier]]. Et binnenlaand hef een vlak laand tusken twee bekkens in et zuden en noorden. Et laand is nog vuur 70% bedekket met [[reagenwoold]]. Mer bossen wordt verdan mear ekapt.<ref>[http://pdf.wri.org/gfw_congo_atlas_v1_affiche_fr.pdf Map: Situation de l'exploitation forestière en République du Congo]. (PDF) . Bekekken op 25 februwoari 2013.</ref>

Umdet et laand op den eawenaar lig, hef et et hele joar roond etzelfde klimaat. De dagen zeent in duursnee 24 groad en snachtes meesttieds tusken de 16 en 21 groad. In duursnee vaalt der in een joar 1100 mm reagen in et zudelike Niari-dal. In et midden van et laand kan det mear as 2000 mm worden. De dreuge tied is tusken juni en augustus, terwiel as in et grötste deel van et laand nen natten tied twee heugtepeunten hef: tusken meart en mei, en van september töt en met november.<ref>[http://www.springerlink.com/content/ah8jx745740m4353/ Reagen- en temperatuurwesselingen van Congo-Brazzaville tusken 1950 en 1998. Samba G., Nganga D. en Mpounza M. Theoretical and Applied Climatology, vol. 91, is. 1-4. p 85-97. Bekekken op 11 juni 2008.</ref>

Natuurlike groondstoffen zeent oonder mear [[petröllie]], hoolt, [[potasse]], [[lood]], [[zeenk]], [[uranium]], [[kopper]], [[fosfaat]], [[goold]], [[magnesium]], natuurlik gas en waterkracht.

Bie skatting in 2012 was ongevear 1,55% van et laand good vuur laandbouw, terwiel as mer 0,20% verdan gewas dreg. Noar ne skatting in 2003 wör 20% van de laandbouwgroond keunstmoatig nat eheulden.

In [[2006]] en [[2007]] wörden de [[gorilla]]'s oonderzocht dee as in de dichtbegröaide [[Oewesso]]strekke in [[Sangha]] leawt. Der leawt ongevear 125.000 [[Westelike leeglaandgorilla]]'s. Duurdet ze huust in slecht toogaankelike morrelaanden, hebt ze nog neet völle met leu te maken had.<ref>[http://www.npr.org/templates/story/story.php?storyId=93254830 NPR - 'Mother Lode' Of Gorillas Found In Congo Forests. Bekekken op 15 augustus 2008.</ref>

==Volker==
Kongo-Brazzaville hef ongevear 4,5 miljoen inwonners. De meesten doarvan wont in et zuudwesten. Grote delen van et noorden hebt dikke [[reagenwoold]]en, woer featelik gin meanske wont. Kongo is toch ene van de meest steadelike laanden van Arika, umdet 70% van alle inwonners in een antal steadelike strekken wont: [[Brazzaville]], [[Pointe-Noire]], of ene van de kleanere städkes an de 534 km lange spoerliene tusken de beaide steaden. Oet laandelike strekken hef zik industrieel en zakelik woark grotendeels terugge trökken. Dee strekken zeent doarduur ofhaankelik van de regearing met geeld en etten.

Volkenkeundig en sproakenkeundig is Kongo-Brazzaville slim verskillend. Volgens de sproakenwacht [[Ethnologue]] wordt der 62 sproaken ekuierd in et laand.<ref>[http://www.ethnologue.com/show_country.asp?name=CG Ethnologue - Languages of Congo. SIL International. 13 juni 2009.]</ref> Dee vaalt in dree groepen. De [[Kongo (volk)|Kongo]] is et grötste volk. Ongevear de helfte van alle inwonners heurt bie dit volk. De belangriekste oonderverdeling van disse groepen zeent de [[Laari (volk)|Laari]] in Brazzaville, [[Pool (Kongo-Brazzaville)|Pool]], en [[Vili]] roond Pointe-Noire an de Atlantiese kuste. De een noa grötste groep zeent de [[Bateke (volk)|Bateke]], dee as op et noorden van Brazzaville ownt met 17% van de inwonners. Nog es 12% heurt bie et [[Mbosji (volk)|Mbosjivolk]]. Dee wont in et noordwesten en in Brazzaville.<ref>[https://books.google.com/?id=uwi-rv3VV6cC&pg=PA120&lpg=PA120 Levinson, David. Ethnic groups worldwide. Greenwood Publishing Group 1998. 120–121. ISBN 978-1-57356-019-1</ref><ref>[http://www.minorityrights.org/?lid=4141 Minority Rights Group International - Congo Overview.] 13 juni 2009.</ref> [[Pygmeeën]] nemt 2% van Kongo's inwonnertal in.<ref>[http://www.lemonde.fr/afrique/article/2011/08/05/les-pygmees-du-congo-en-danger-d-extinction_1556735_3212.html#ens_id=1259967 Les pygmées du Congo en "danger d'extinction]. Lemonde.fr (August 5, 2011). Bekekken op 25 februwoari 2013.</ref>

Vuur den oorlog van [[1997]] wonden der ongevear 9000 [[Europa (werelddeel)|Europeanen]] en aandere neet-Afrikanen in Kongo. De meesten warren [[Fraankriek|Fraansk]]. Der zeent der neet völle mear.<ref name="StateDept">[http://www.state.gov/r/pa/ei/bgn/2825.htm#people Background Note: Republic of the Congo] [[United States Department of State]]. Bekekken op 21 augustus 2008.</ref> Der wont ongevear 300 [[Vereanigde Stoaten|Amerikanen]] in Kongo-Brazzaville.

Volgens een oonderzeuk in 2011 en 2012 wörden der 5,1 keender per vrouwe geboren, met 4,5 in de steaden en 6,5 in de laandelike delen.<ref>[http://www.measuredhs.com/pubs/pdf/FR267/FR267.pdf Congo. Enquête Démographique et de Santé 2011-2012]. Centre National de la Statistique et des Études Économiques (CNSEE), Brazzaville. December 2012</ref>

===Geleuf===
volgens et CIA World Factbook, zeent de meeste inwonners van Kongo-Brazzaville [[Rooms-Katholieke Karke|Rooms-Katholiek]] (33,1%), [[Lutheranisme|Luthers]] (22,3%) en aandersoortig [[Protestaantisme|Protestaants]] (19,9%). Van de bevolking zeent 1,6% [[Islam]]-anhangers, mer det hef vuural te maken met ne toostreum van boetenmaarkse woarkleu in de steaden.

==Ekonomie ==
[[Bestaand:Manihot esculenta - Köhler–s Medizinal-Pflanzen-090.jpg|thumb|left|300px|[[Kassave]] is een belangriek gewas in Kongo-Brazzaville]]

De ekonomie mut et vuural hebben van lokale boeren en haandwoark. De [[industrie]] dreeit vuural op [[öllie]]<ref>[https://web.archive.org/web/20080323115110/http://www.eia.doe.gov/emeu/cabs/congo2.html Energy Information Administration, U.S. Government - Congo-Brazzaville.] Bekekken op 11 juni 2009.</ref> en hulpdeenste. De regearing hef geeldproblemen en te völle volk in deenst. Ölliewinning is [[hooltkap]] vuurbie egoan as belangrieksten stut vuur de ekonomie. In 2008 bepoalen de öllieindustrie 65% van et nasjonale inkommen, 85% van de weenst vuur de regearing en 92% van allen oetvoor.<ref>[http://web.worldbank.org/WBSITE/EXTERNAL/COUNTRIES/AFRICAEXT/CONGOEXTN/0,,menuPK:349223~pagePK:141132~piPK:141107~theSitePK:349199,00.html Republic of the Congo] World Bank</ref> Et laand hef ook nog nen hoop neet-edölven mineralen.

In de joaren 80 kon de regearing met rap binnenstreumende öllieweenste grote projekte opzetten. Et nasjonaal inkommen steeg alle joaren met 5%, ene van de heugste siefers van Afrika. De regearing hef een groot deel van zinne öllieopbrengsten oet eleend, woerduur as der een tekort is an inkomsten. Toen as in [[1994]] de Afrikaanse Fraanken 50% in wearde zakken, steeg de [[inflasie]] noar 46%. Dit is de leste joaren wat of ezakt.<ref>[http://www.econstats.com/weo/CCOG.htm Econstats. Congo, Republic of.] bekekken op June 11 2009.</ref>

[[Ofbeelding:Jeunes filles apprenant la couture - Ecole Spéciale de Brazzaville.jpg|thumb|Jonge vrouwleu leart kleare neeien in Brazzaville]]
Ekonomiese verbetteringen gungen verdan met de hulpe van internasjonale vereanigingen zo as de [[Wearldbaanke]] en et [[Interanasjonaal Monetear Foonds]]. De hervörmingen stoppen in juni [[1997]] toen as der ne börgeroorlog oetbreuk. Toen as Sassoe Ngwesso wier an de macht köm in 1997, zea hee at hee verdan wol met de hervörmingen, de privatisering van bedriewe en det hee de samenwoarking met internasjonale geeldsketers wier an wol halen. De ekonomiese vuuroetgaank gung fleenk oonderoet toen as de ölliepriezen inzakken en der wier stried opköm in 1998. De nasjonale knippe raken hierduur eankel mer löager.

De hudige regearing hef te maken met ne waankele binnenlaandse vreade en lastige problemen, zo as et wier in de bene helpen van de ekonomie en oarmood terugge brengen, ondaanks torenhoge ölliepriezen seend 2003. Natuurlik [[gas]] en [[diamaant]]en zeent ook nieje oetvoorprodukte. Mer Kongo-Brazzaville wör in [[2004]] boeten et [[Kimberleyproses]] eheulden, umdet der verdeankingen besteunden at de diamaanten featelik vanoet et noaberlaand de [[Demokratiese Reppubliek van de Kongo]] smokkeld zeent. In [[2007]] wörren ze wier too loaten.<ref>[https://web.archive.org/web/20090510045124/http://www.kimberleyprocess.com/download/getfile/310 [[Kimberley Process]] - Kimberley Process Removes the Republic of Congo from the List of Participants. 9 juli 2004.] Bekekken op 11 juni 2008.</ref>

Kongo-Brazzaville hef ne grote vuurroad neet oontgunnen metaal, [[goold]], [[iezer]] en [[fosfaat]].<ref>[http://www.mbendi.com/indy/ming/af/co/p0005.htm Mbendi - Mining in Congo. 14 juni 2009.</ref> Et laand is lid van de [[Harmonisasievereaniging vuur Zakenwetten in Afrika]] (OHADA).<ref>[http://www.ohada.com/index.php OHADA.com: The business law portal in Africa.] Bekekken op 22 meart 2009.</ref> De regearing van Kongo-Brazzaville oonderskreef ne oawereenkomst in 2009, woermet 200.000 hektare laand an [[Zuud-Afrika]] verhuurd wörd um de ofhaankelikhead van invoor te vermeenderen.<ref>[http://www.nationalpost.com/news/story.html?id=2130070  Goodspeed, Peter (October 21, 2009). South Africa’s white farmers prepare to trek to the Congo. National Post.</ref><ref>[http://www.telegraph.co.uk/news/worldnews/africaandindianocean/congo/6398253/Congo-hands-land-to-South-African-farmers.html Congo hands land to South African farmers]. Telegraph. 12 oktober 2009.</ref>

Et [[BBP]] van Kongo-Brazzaville gröaiden met 6% in 2014 en wör verwocht too te nemmen töt 7,5% in 2015.<ref>[https://www.gfmag.com/global-data/country-data/republic-of-the-congo-gdp-country-report Global Finance - Republic of the Congo GDP and Economic Data.] Bekekken op 14 januwoari 2016.</ref>


[[Kategorie: Tweants artikel]]
[[Kategorie: Laand]]
[[Kategorie: Afrika]]
