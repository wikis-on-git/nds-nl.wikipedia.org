[[File:Blason de Guéthary.svg|thumb|right|150px|Vöär [[viskerye]] seileden de basken når [[Ysland]]. Walviskenvangst was vöär lange tyd ne grote brunne van inkumsten in et [[Baskenland]]. Dat blikt noch uut et wåpen van et baskiske dorp [[Getaria]].]]

[[File:Escudo de Ondarroa 2000.svg|thumb|right|150px|Ouk et wåpen van [[Ondarroa]] in [[Biskaje]] löt et belang van walviskerye seen.]]

Et '''Ysland-Baskisk''' was ne [[pidginspråke|mengspråke]] in [[Ysland]], baseerd up et [[baskisk]]. Et har baskiske, [[germaanse taelen|germaanske]] en [[romaanske språken|romaanske]] wöörde. 

Baskiske walviskvårders dee når de yslandske [[westfjorden]] seileden, gebröäken de mengspråke üm up simpele wyse med de lokale lüde te küeren. Et kan in de Westfjorden untstån weasen (dår sint de handskrivten emaked), mär ümdat der ouk kenmarken uut andere europääske språken in sittet, likt et der up dat et argens anders untstån is en döär de sealüde med når Ysland enöämen. In de böke ståt baskiske sinnen med wöörde uut et [[nederlaands|neaderlandsk]], [[engels]]k, [[fraans|fransk]], [[duuts|düütsk]] en [[spaans]]k. Et hevt der skyn van dat et ysland-baskisk düs ginnen mengvörm van baskisk en yslandsk is, mär van baskisk en andere språken. Et heat enkel so ümdat et in Ysland dokumenteerd is.

Der sint mär een paar handskrivten vünden med nen ysland-baskisk oaversicht. Kennis oaver de mengspråke is beparked.

== Baskiske walviskerye in Ysland ==
Baskiske walviskvårders warren de eyrsten dee as walvisken vöär de handel vüngen. Se seileden de heyle noord-atlantiske oceaan oaver en köämen selvs töt in [[Brazilië|Brasilie]]. Rund [[1600]] köämen se ouk in Ysland an.<ref>[http://www.galdrasyning.is/baskarnir.pdf Edvardsson & Rafnsson (2006). "Basque whaling around Iceland: archeological investigation in Strákatangi, Steingrímsfjörður.] (PDF)</ref> Nå ne skipbröäke in [[1615]] köämen de basken an land en kreygen verskel med de yslanders. Dår wördden se vermoord in wat bekend steyt as de [[Spanjaardenslacht]]. Töt [[2015]] was der in Ysland selvs nen wet den as vöärskreav dat basken up de steyde doodhöwwen worden mussen as se sik in de Westfjorden seen löyten.<ref>[https://www.telegraph.co.uk/news/worldnews/europe/iceland/11635123/Iceland-abolishes-law-which-orders-Basques-to-be-killed-on-sight.html telegraph.co.uk. "Iceland abolishes law which orders Basques to be killed on sight." Alexander, Harriet.] Skreaven up [[28 mei]] [[2015]]. Bekeaken up [[3 april]] [[2019]].</ref>

Toch bleaven de basken når Ysland koamen, mär dat wör wal minder. Vanaf de tweyde hälvte van de 17. eyw wordet vaker franske en spaanske walviskvårders nöymed.

==Geskydenisse van de wöördelysten==
Der sint mär nen handvul wöördelyste vünden. Twey dårvan satten by de handskrivten van den 18.-eywsken geleyrden [[Jón Ólafsson van Grunnavík]], med de titel:
* ''[[#vocabula gallica|Vocabula Gallica]]'' ("Franske wöörde"). Eskreaven in de lätste hälvte van de 17. eyw, med 517 wöörde en 46 getallen spreided oaver 16 bladsyden. Hyrtüsken ståt ouk verskeidene wöörde en sinnen van de mengspråke.

* ''[[#vocabula biscaica|Vocabula Biscaica]]'' ("[[Biskaai]]ske (baskiske) wöörde"). Ne oaverskryving döär Jón Ólafsson. et oorsprunkelike dokument is verlöaren. Et hevt 229 wöörde en korte sinnen, en 49 telwöörde. Ouk hyr ståt verskeidene wöörde uut de ysland-baskiske mengspråke tüsken.

De handskrivten wörden rund 1925 wear evünden döär den yslandsken [[filology|filologist]] [[Jón helgason (dichter)|Jón Helgason]] in de [[Arnamagnæ-versameling]] an de [[Universiteit van Koupenhaven]]. Hee skreav de lysten oaver, satten de yslandske wöörde ümme in et düütsk en stüreden de kopyen når professor [[Christianus Cornelius Uhlenbeck]] van de [[Universiteit van Leiden]] in [[Neaderland]]. Uhlenbeck was bekend med baskisk, mär ümdat hee in 1926 med pensioon gung, spölleden hee de lysten döär an synen doktoraalstudent Nicolaas Gerard Hendrik Deen. Deen nöäm kontakt up med den baskisken professor [[Julio Urquijo Ibarra]]. In [[1937]] gavven Deen syn [[doktoraalskrivt]] uut oaver de Ysland-Baskiske wöördelysten. Et wör de ''Glossaria duo vasco-islandica'' nöömd en skreaven in [[latyn]]. De meyste sinnen wörden ouk in et düütsk en spaansk ümmesat.

In 1986 wörden Ólafsson syne handskrivten vanuut [[Deanemarken]] wear terügge bracht når Ysland.<ref>[https://web.archive.org/web/20120501170612/http://www.euskosare.org/euskara/basque_fishermen_iceland_bilingual_vocabularies_17_18_centuries Knörr, Henrike. Basque fishermen Iceland bilingual vocabularies 17 18 Centuries. (2007). Bekeaken up 4 april 2019.</ref>

Der wörd ouk verweysen når ne darde wöördelyste. In nen breev nöömt den yslandsken språkenkündigen [[Sveinbjörn Egilsson]] een handskrivt med twey bladsyden med "vrömde wöörde en lysten" en nöm der elv vöärbeylden van oaver. De wöördelyste selv is kwyt, mär den breev is bewård in de Nationale Bibliotheek van Ysland. Toch is der gin mengspråke tüsken syne vöärbeylde.

=== De veerde wöördelyste ===
In de bibliotheek van de [[Universiteit van Harvard]] wör noch ne veerde ysland-baskiske wöördelyste vünden. Den was versameld döär den düütsken geskydkündigen [[Konrad von Maurer]] doo as hee in [[1858]] up besöök was in Ysland. Et manuskript stamt uut et eande van de 18. eywe of de vroge 19. eywe. De lyste wör pas in [[2008]] vünden. Den oorsprunkeliken besitter har nit enöömd dat der baskisk in vöär köäm.<ref>[https://web.archive.org/web/20120505121657/http://www.euskosare.org/komunitateak/ikertzaileak/ehmg/7/viola_miglio_and_ricardo_etxepare_-_a Belluzzo, Nicholas (2007). ''Viola Miglio and Ricardo Etxepare. - "A new Basque - Icelandic glossary of the 17th Century.'']</ref> Up mär twey van de bladsyden ståt ysland-baskiske wöörde. De rest is unverwante saken as uutleg oaver [[goocheltrucs]] en et uutspreaken van leevdesbesweyringen. Et is düdelik dat den oaverskryver gin idey har dat et baskisk was, ümdat de titel is "een paar latynske wöörde." Vöäle van de upsummingen sint verkeyrd en et lykt et wark van ymand den as nit gewoon is te skryven. Een grout deyl van de wöörde koamet nit vöär in Deen syne lyste, vandår at emeynd wördt dat et ne kopy is van een unbekend ysland-baskisk oaversicht. Der ståt in totaal ungeveyr 68 wöörde en sinnen in.

[[Kategorie: Tweants artikel]]
[[Kategorie: Taol]]
