'''Hendrik Johannes Bergveld''' ([[Appelsche]], [[20 december]] [[1902]] - [[Oosterwoolde]], [[14 oktober]] [[1966]]) is iene van de bekendste Stellingwarver schrievers van de tied veur de [[Stellingwarver Schrieversronte]]. Naost zien verhaelen en dichtwark schreef hi'j ok stokken over et Stellingwarfs en over de volkskundige biezunderheden van de Stellingwarver regio. Et gaot dan veural om de kraante daor Bergveld et meerste van zien verhaelen en riempies in naor veuren brocht: ''De Ni'je Oost-Stellingwarver'' van nao de Twiede Wereldoorlog en ''De Oost-Stellingwarver'' van veur de oorlog. 

== Wark ==
Et meerste van Bergveld zien wark verscheen postuum in ''De Oolde Pook'' (1971) en in de ''Klaeterjaegers'' (1976). Een vuul oolder wark van Bergveld is ''De Stellingwervers en hun dialect'' en wodt soms ok wel as zien dadde "boek" beschouwd. Dat wark was feitelik een groot artikel uut de ''Drentsche Volksalmanak'' van 1949. In et boek ''Bergveld lest veur uut eigen wark'' (2013) is niet allienig et wark uut de veurige drie boeken te vienen, mar ok aorig wat teksten die nog niet eerder in drok west hebben of die aj' zels mar mit muuite in kraanten en zo weervienen zollen. De stokken in ''Bergveld lest veur uut eigen wark'' bin opgeerd en bi'jienbrocht deur [[Henk Bloemhoff]].

== Naogedaachtenis ==
Bergveld schreef haost al zien leven in een leesbere, konsekwente spelling, die mit naeme ansleut bi'j gewoonten in [[Drenthe]] en toegelieke bi'j de uutgangspunten van de spelling van et [[Nederlaans]]. An et aende van de jaoren zestig wodde [[Stellingwarver spelling|Bergvelds schriefwieze]] overneumen deur de [[Stellingwarver Schrieversronte]] en in 1976 nog es officieel vaastlegd. 

In 1981 wodde de [[H.J. Bergveld-pries]] insteld deur de Friese gemientes [[Weststellingwarf]] en [[Ooststellingwarf]], een pries veur schreven of spreuken [[Stellingwarfs]] (uut [[Frieslaand]], [[Overiessel]] of [[Drenthe]]) van literaire of taelkundige aord.

== Boeken ==
*''De Oolde Pook'', uutgeven deur de Kulturele Raod van Oost-Stellingwarf in 1971
*''Klaeterjaegers'', uutgeven deur de Stellingwarver Schrieversronte in 1976
*''Bergveld lest veur uut eigen wark'', uutgeven deur de Stellingwarver Schrieversronte in 2013, ISBN 978-90-6466-168-6

[[Kategorie:Schriever in et Stellingwarfs]]
[[Kategorie:Stellingwarfs artikel]]
