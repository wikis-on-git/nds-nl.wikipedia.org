[[Ofbeelding:Highgrove_Sauna.jpg|thumb|right|350px|Typisch sauna-interieur, mit haanddoeken um op te zitten of liggen veur de hygiëne en een ummertien um water op de verhitte stienen te gieten veur stoom. Op de hogere baanken kriej 't hieter.]]
Een '''sauna''' is een hoog opestaokt huttien of kamertien (of een uutbating mit ien of meer van zokke ruumtes) doar aj in gaot zitten um veur de gezondheid en/of ontspanning dreuge of natte hitte te ondergaon. Stoom in een sauna wördt vake opewekt deur water op hiete stienen te gieten. Daordeur verspreidt hiete waterdielties heur rap en slaot dale op de hoed van de anwezigen. Deur de stoom en de hitte van tussen de zeuventig en honderd graoden koomt de [[bloedvat|bloedvaten]] en [[porie|hoedporiën]] wieder lös te staon en gaoj slim zwieten. Zokse temperaturen bint te verdragen as de lochtvochtigheid aordig lege blif.

Sauna's bint nogal ies te vienden in [[sportschoele|sportschoelen]], [[zwömbad|zwömbaden]] en vekaansiecomplexen. Therapeutisch gebruuk van de sauna giet vake haand in haand mit [[fysiotherapie]] of [[hydrotherapie]].

't Woord 'sauna' kump uut 't [[Fins]]. In [[Finlaand]] neemt ze de sauna daonig serieus; 't gebruuk dervan giet daor terogge op prehistorische tieden. De Finse saunacultuur stiet op de [[UNESCO]] zien [[Reprissentatieve lieste van 't immaterieel cultureel arfgoed van de mensheid]]. 

==Effecten==
Studies brengt saunabezuuk in verbaand mit een leger risico op plotselinge hartestillestaand, op harte- en vaatziekten en op starfte in 't algemien.<ref>Laukkanen, T., Khan, H., Zaccardi, F. & Laukkanen, J.A. (april 2015), 'Association between sauna bathing and fatal cardiovascular and all-cause mortality events', ''JAMA Internal Medicine'', 175 (4): 542–8.</ref><ref>Laukkanen, J.A., Laukkanen, T., Khan, H., Babar, M. & Kunutsor, S.K. (meie 2018), 'Combined Effect of Sauna Bathing and Cardiorespiratory Fitness on the Risk of Sudden Cardiac Deaths in Caucasian Men: A Long-term Prospective Cohort Study', ''Progress in Cardiovascular Diseases'', 60 (6): 635–641.</ref> An saunagebruuk wördt nog wiedere positieve effecten veur de gezondheid toe-eschreven, mar zokke effecten kunt ok niet-oorzakelk wezen: ze kunt dermit te maken hebben det saunabezukers antmit vake gezondere levens leidt as volk det gien gebruukmak van sauna's.<ref>Kivimäki, M., Virtanen, M. & Ferrie, J.E. (oktober 2015), 'The Link Between Sauna Bathing and Mortality May Be Noncausal', ''JAMA Internal Medicine'', 175 (10): 1718.</ref>

An de aandere kaante kunt an saunagebruuk ok risico's kleven, zoas [[hyperthermie]], een [[zunnesteek]] of complicaties in 't geval van bestaonde andoenings.<ref>L. Hannuksela, Minna & Ellahham, Samer (1 meert 2001), 'Benefits and risks of sauna bathing', ''The American Journal of Medicine'', 110 (2): 118–126.</ref> Wieder kan langdurig saunagebruuk leiden töt verlös van [[elektrolyt|elektrolytes]], zoas nao duchtig sporten. In de sauna raak ie veule vocht kwiet; 't risico op uutdreuging kuj tegengaon deur riegelmaotig slokkies water of slokkies van een [[sportdraank|isotoon draankien]] te nemen. Alcohol daorentegen mak de boel slimmer.

==Verwiezings==
<div class="references-small">
<references>
</references>
</div>

{{Dia|Dit artikel is eschreven in 't [[Zuudwest-Drèents]].}}

[[Kategorie:Drèents artikel]]
[[Kategorie:Geneeskunde]]
[[Kategorie:Ontspanning]]
