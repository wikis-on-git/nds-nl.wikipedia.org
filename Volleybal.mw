[[Ofbeelding:Red dragons kwalificeren zich tegen grieken voor ek.jpg|thumb|300px|Actie bie et volleybal]]
'''Volleybal''' is nen [[balsport]] woerbie as een spölveeld van 9 bie 18 meter opdeeld is in twee lieke helften met een net der tusken. Op iedere helfte steet een manskap van 6 spöllers. Disse mut proberen nen bal oawer et net, tusken twee rechtopstoande stökke duur, bie den tegenstaander binnen de lienen van et veeld vuur de groond te kriegen. As det lukket of as den tegenstaander nen fout maakt, krig et manskap wat opslöt nen peunt. Wee as der as eerste 25 peunten hef, wint nen ''set''. Bie dree sets wint et manskap den wedstried. Bie nen gelieken staand (2-2) in sets, doert nen wedstried een extra set länger. Hierin zeent mer 15 peunten te verdenen. Tiedens dissen beslissenden set wesselt de teams van spölkaante noa de eerste 8 peunten.

Duur de joaren zeent der een antal soorten volleybal ontstoan: zitvolleybal, minivolleybal en straandvolleybal.

==Spelregels==
===Spölveeld===
Et spölveeld mut ne oppervlakte van 9 bie 18 meter hebben.

===Belangriekste regels===
*Spöllers magnt del bal mer heel kort anraken (den skeidsrechter bepoalt dit).
*Spöllers magnt den bal neet twee moal achter mekaander anraken, behalve bie een ''blok'' (blokkering).
*Ieder team mag heugstens dree moal achter mekoar den bal anraken vuur at he oawer et net geet. Vuur een blok geeldt dit neet.
*Den bal mag neet tegen de antennes of aandere zaken boeten et veeld kommen.
*Et net en de reande magnt neet eraakt worden.
*Nen spöller mag neet oonder et net duur bie den tegenstaander op de helfte kommen. Zelfs neet met de veute. De middelliene geeldt doarbie vuur beaide partiejen.
*Teams kriegnt een peunt as ze met den bal et veeld van den tegenstaander raakt (binnen of op de lienen) of as den tegenstaander nen fout maakt.
*Wint een team ne peunte, dan kriegnt ze ook et recht van ''opsloan'' (de eerste slag van ne buurte doon).
*Vuur den anvaank van ne buurte mag nen spöller ewesseld worden. Ieder manskap mag zes man te set wesselen. Nen ewesselden spöller mag vuur denzelfden spöller terugge wesseld worden, mer doarnoa neet nog es. Det geeldt as twee wessels van de zesse.
*Ieder manskap mag twee ''time-outs'' (pauzes) per set nemmen.
*Achterspöllers magnt den bal neet oawer et net spöllen as ze binnen et dreemetergebeed zeent en den bal op det ogenblik boawen et net is.
*Een manskap mag ginnen anval opzetten as den ''libero'' (verdeadigingsspesjalist) nen boawenhaandsen ''pass'' gef in et dreemetergebeed.

==Verleden==
An et [[Engelaand (olde könninkriek)|Engelse]] hof van de doomoalige keuniginne [[Elizabeth]] wör in et [[16e eeuw|16de joarhoonderd]] al iets espöld wat op volleybal leek. Det blik oet [[Tekenen|tekeninge]] oet dee tied. Offisjeel geeldt den [[Verenigde Stoaten|Amerikaan]] [[William G. Morgan]] as oetdeanker van et spel. As sportleader bie de [[Young Men Christian Association]] (YMCA) in [[Massachusetts]] gavven hee oonder mear les an een koppel euldere zakenleu. In dee tied besteund [[basketbal]] al, mer det veund hee te hard vuur disse leu. Doarumme dachten hee in [[1895]] een aander spel oet.

Hee nöm regels oet et [[tennis]], [[basketbal]] en [[honkbal]] en maakten doarmet de volleybalregels. Den bal mos zoonder an de groond te kommen oawer et net espöld worden. Et roondspöllen neumden hee ''volley''. Een ''netservice'' meug een moal oawer edoan worden en töt een meter vuur et net meug den spöller dribbelen met den bal (ne vuur oezelf umhoge spöllen). Um de vingers van de vrouwleu te beskoarmen, meugen zee den bal eerst opvangen en dan wier opsmieten. Nen wedstried har meardere innings (spölroondes). Nen inning was vuurbie as alle spöllers van beaide manskappen ne opslagbuurte had harren. Et spel was één tegen ene te spöllen, mer ook tiene tegen tiene.  

De YMCA veund et wal wat en bedachten der nog nieje dinge bie:

*[[1900]]: dribbelen gung der achterhen
*[[1912]]: et wesselen van spölplaatsen per team köm der bie
*[[1917]]: nen set geet töt 15 peunten
*[[1918]]: een team hef op zin meest zes spöllers
*[[2000]]: nen set geet töt 25 peunten

[[Kategorie:Tweants artikel]]
[[Kategorie:Volleybal| ]]
