'''Johannes Wilhelmus Maria (Johan) Gigengack''' ([[1933]] - [[1976]]) was nen skriewer in t [[Tweants]] oet [[Hengel]]. Hee köm oet ne [[karmis|koarmse]]femilie, en zin vaa en moo warren beaide doof.

==Leawen==
Vanof zin veerteenden deed he al skriewen. In de vieftiger joaren van t twentigste joarhoonderd skreef he verhalen vuur ''De Komeet'', n [[Rooms-Katholieke Kerk|Rooms]] vakblad vuur koarmsebazen. Vake gungen dee oawer [[keunst]], [[geskiedenisse]], [[geloof]], en de koarmse.

Noa det he noar t gymnasium van t kleinseminarie in [[Megen an de Maas]] was egoan, köm he zo um de [[1955]] in anraking met de ''Tweantse Taalbeweaging''. In det joar köm ook zin earste book oet: ''Graedske'', wat helemoal in t Tweants was. 

In [[1956]] begun he zin egene oetgewerieje, en köm he met t blad [[Twènterland en -leu en -spraoke]], woervuur't he zelf ne skriefwieze bedachten. Samen met [[G.B. Vloedbeld]] was he gangs met n Tweants wöardebook, woervan in zin blad alvusten de wöardeliesten edrukt wörden. 

Gigengack hopten de strekskriewerieje radikaal te verniejen duur an te sloeten op de tiedsgeest. Zin korte beuken ''De boetenste duusternis'', dee doar bod van. Der wör vuur t eerst vriejelik oawer seks eskrewen, en det stotten aandere platskriewers vuur de skennen, zo as bv. [[Johan Buursink]]. Det greep Gigengack zo slim an det hee besleut nooit mear in t plat te skriewen, en hee herneumden zin blad noar ''Twentse Post''.

t Is bekeand det zin blad um allens was. Hee dee allens zelf. Redaksie, t Zetten, t drukken. Hee har mangs nen kroam in t hoes, van stapels drukwoark det nog evoolden mos worden.

Duur ''Elseviers Weekblad'' wör zin book vergelekken met t book ''Fabriek'' van n [[Freeslaand|Freesk]] [[Trinus Riemersma]] en ''De Metsiers'' van [[Hugo Claus]]. Der wör van ezegd det "de intimiteit van dialectliteratuur verstoord werd door gedachten en begrippen die in een groot taal- en denkgebied thuishoren''.

Noa zin ofskeaid van t Tweants leut Gigengack zik in met Hengelse keunstenoaren, woermet he zochen noar ne depere beleawing, wat um oeteaindelik nit lukten. In t Neerlaands skreef hee doar oawer in zien beuken ''De trap der vergezichten'' (1971).

Hee kon t toch nit loaten en köm wier bie de Tweantse sproakebeweaging bie. Hee wör mede-oprichter van de [[Kreenk Vuur de Tweantse Sproak]]. Doarbie wör he an ezat duur oetgewer Witkam um ''Twentse Woorden en Gezegden'' (1979) te maken. Det is n book met onmeundig völle zegswiezen, dee't he beskrif vanoet de manere zo as ze gebroekt wordt. .<ref>[http://dissertations.ub.rug.nl/FILES/faculties/arts/2003/f.g.h.loewik/wieiswie.pdf]  F.G.W. Löwik (2003), ''De Twentse Beweging : strijd voor modersproake en eigenheid.'' Grönningn: Rieksuniversiteit Grönningn. 'Wie is wie?'(pdf)</ref>

==Skriefwoark==
===Beuke===
*''Graedske'' (1955)
*''De boetenste duusternis'' (1961)
*''De trap der vergezichten'' (1971)
*''Twentse woorden en gezegden'' (1979)

===Tiedskriften===
*''Twènterland en -leu en -spraoke'' (van 1956 töt 1961)
*''Twentse Post'' (1961 töt 1976)

{{Bron|<references/>}}

[[Kattegerie: Tweants artikel]]
[[Kattegerie: Schriever in t Tweants|Gigengack, Johan]]
