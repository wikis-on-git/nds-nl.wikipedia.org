[[Bestaand:Hypothalamus.png|thumb|Hypothalamus]]
De '''hypothalamus''' (letterlik: ''onderkamer'', uut t [[Grieks]]: ''ὑπό'' = ''onder'' en ''θάλαμος'' = ''kamer'') is n onderdeel van de [[harsens]]. De hypothalamus regelt t [[autonome zenuwstelsel]] en t [[endokriene systeem]] (t hormoonspul) en speult n belangrieke rolle bie t regelen van gedrag dat derveur zörgt da'j overleven as persoon, mer oek as soort, daorbie ku'j denken an eten, vechten, vlochten of voortplaanting. Oek speult de hypothalamus nog n belangrieke rolle bie de temperatuurregeling.

== Hoe de boel in mekaar stik ==
De hypothalamus is n klein geheel van strukturen onder (''hypo'') de [[thalamus]]. De hypothalamus vormp samen mit de thalamus, de [[epithalamus]] en de [[subthalamus]] de [[tussenharsens]] (''diënsefalon'').

De hypothalamus besteet uut dree delen, namelik:
* mediaal deel
* lateraal deel
* periventrikulaer deel

== Funksie ==
Zwat elke regio van de [[grote harsens]] steet in verbiending mit de hypothalamus. Hierdeur is de hypothalamus betrökken bie alle aspekten van de [[emosie]]s, de [[voortplaanting]], t [[autonoom zenuwstelsel|autonome zenuwstelsel]] en de [[hormoon]]huushouwige. De hypothalamus regelt:
* [[bloeddrok]]
* [[hartslag]]
* [[honger]]
* [[drinken|dorst]]
* [[slaap-waakritme]]
* [[seks|seksuele opwiending]]
* [[lichaamstemperatuur]] (veroorzaakt bieveurbeeld riebels a'j t koud hebben)
De hypothalamus zörgt veur n groot deel veur [[homeostase]] (lichaamsevenwicht).
Oek speult de hypothalamus n rolle bie de dree heufdgedragskenmarken, namelik:
* [[vecht- of vlochtreaksie]]
* [[honger|voedingsgedrag]]
* [[voortplaanting]]sgedrag

== Binnenkoemende sinjalen ==
De hypothalamus krig sinjalen uut de volgende harsendelen:
* ''[[formatio reticularis]]''; de ''formatio reticularis'' krig zelf informasie binnen via t [[roggemörg]], vanuut de exterosensoren (die krig prikkels binnen vanuut de butenwereld; huudzintugen, smaak, reuk, zichte, geheur), de interosensoren (die krig prikkels vanuut t lief; in organen (harte, bloedvatten, darms, longen), in lichaamsholten (blaoze, baormoeder) en in biezundere vorm: nosisensoren ‘zeerte’) en propriosensoren (die krig gegevens binnen over beweging en houwige in evenwichtsorgaan, spieren, gevrichten en pezen);
* [[netvlies]]; n paor vezels van de ''[[nervus opticus]]'' staon in verbiending mit de hypothalamus, um presies te ween de ''nucleus suprachiasmaticus'' dervan;
* [[limbies systeem|limbies]] en [[reukzin|olfaktories systeem]]; onder aandere de [[amygdala]], de [[hippokampus]] en de [[reukschors]] (''[[cortex olfactorius]]'') staon in verbaand mit de hypothalamus. Ze helpen waorschienlik bie t regelen van bieveurbeeld eten en voortplaanten;
* ''[[nucleus tractus solitarii]]''; disse kern krig informasie binnen over t binnenspul (ingewaanden) van de tiende harsenzenuw, de ''[[nervus vagus]]''
* [[sirkumventrikulaer orgaan|sirkumventrikulaere organen]]; disse kernen bin uniek in de harsens. Ze hebben gien [[bloed-harsenbarrière]] en kriegen daordeur informasie binnen over substansies die aanders niet in kontakt koemen mit t zenuwstelsel.

Oek hef de hypothalamus reseptoren um de temperatuur en de ionehuushouwige bie te houwen, namelik [[thermoreseptor]]en en [[osmoreseptor]]en.

== Uutgaonde sinjalen ==
[[Bestaand:Hypothalamus-Hypofyse.jpg|thumb|Zenuwsel-aofgevend transport van de hypothalamus naor de achterkwabbe van t harsenanhangsel]]
'''Neurale sinjalen''' naor t autonome zenuwstelsel; t laterale deel van de hypothalamus gif sinjalen aof an t laterale deel van de [[medulla oblongata]] (t verlengde mörg), waor der sellen bin die t autonome systeem regelen.

===Endokriene hormonen===
Endokriene hormonen bin hormonen die an-emaakt wörden deur n klier die gien aofvoerbuize hef (zo as bie zweet bieveurbeeld) en die zien hormoon drekt aofgif an t bloed. De hypothalamus maakt allinnig mer dit soort hormonen an. In de hypothalamus zitten sellen die [[TRH]], [[GnRH]], [[GHRH]], [[CRH]], [[somatostatine]], [[dopamine]], mer oek [[ADH]] (vasopressine) en [[oxytosine]] aofgeven. Disse hormonen wörden aofegeven an de bloedbaone, die aandere orgaansystemen anbussen, en dan veural t [[harsenanhangsel]] (de ''hypofyse''). 

De meeste hormonen uut de hypothalamus wörden via t harsenanhangsel aofegeven an t bloed. De hypothalamus zörgt veur homeostase (lichaamsevenwicht); dit is oek de bloeddrok, hartslag en temperatuur.

{| class="wikitable" width=100%
! width=25% | Aofegeven hormoon !! width=15% | Engelse naam !! width=6% | Aofkorting!! Effekt
|-
! [[Thyrotropine vriemakend hormoon]]
| '''T'''hyrotropin-'''r'''eleasing '''h'''ormone || TRH ||  Stimuleert de aofgifte van [[thyroïdstimulerend hormoon|thyroïdstimulerend hormoon (TSH)]] vanuut de [[adenohypofyse|veurkwabbe van t harsenanhangsel]].<br>Stimuleert de aofgifte van [[prolaktine]] vanuut de veurkwabbe van t harsenanhangsel.
|-
! [[Dopamine]]
| '''D'''op'''a'''mine || DA || Remt de aofgifte van [[prolaktine]] vanuut de veurkwabbe van t harsenanhangsel.
|-
! [[Greuihormoon vriemakend hormoon]]
| '''G'''rowth-'''h'''ormone-'''r'''eleasing '''h'''ormone || GHRH || Stimuleert de aofgifte van [[greuihormoon|greuihormoon (GH)]] vanuut de veurkwabbe van t harsenanhangsel.
|-
! [[Somatostatine]]
| '''S'''omato'''st'''atin || SST || Remt de aofgifte van [[greuihormoon|greuihormoon (GH)]] en [[thyroidstimulerend hormoon|thyroïdstimulerend hormoon (TSH)]] vanuut de veurkwabbe van t harsenanhangsel.
|-
! [[Gonadotropine vriemakend hormoon]]<br>bie keerls hit t oek wel [[interstisiële-sellenstimulerend hormoon]]
| '''G'''onadotropin-'''r'''eleasing '''h'''ormone || GnRH <br>ICSH || Stimuleert de aofgifte van [[follikelstimulerend hormoon|follikelstimulerend hormoon (FSH)]] en [[luteïniserend hormoon|luteïniserend hormoon (LH)]] vanuut de veurkwabbe van t harsenanhangsel.
|-
! [[Kortikotropine vriemakend hormoon]]
| '''C'''orticotropin-'''r'''eleasing '''h'''ormone || CRH || Stimuleert de aofgifte van [[adrenokortikotroop hormoon|adrenokortikotroop hormoon (ACTH)]] vanuut de veurkwabbe van t harsenanhangsel.
|-
! [[Oxytosine]]
| '''Ox'''y'''t'''ocin || OXT || Veroorzaakt samentrekking van glad spierweefsel in de baormoederwaand. t Wekt de [[weeën]] op an t einde van de [[zwangerschap]]. t Bevordert oek t samentrekken van glad spierweefsel in de melkklieren, waordeur der melk aofegeven wörden. t Wörden aofegeven deur de hypothalamus an de achterkwabbe van t harsenanhangsel.
|-
! [[Antidiureties hormoon]]<br>Vasopressine
| '''A'''nti'''d'''iuretic '''h'''ormone<br>Vasopressin || ADH || Wörden an-emaakt as bepaolde reseptoren in de hypothalamus n tekort an vocht in t bloed meten. ADH veroorzaakt bloeddrokverhoging, deurdat der minder vocht deur de nieren uutescheien wörden. t Wörden aofegeven deur de hypothalamus an de achterkwabbe van t harsenanhangsel.
|}

== Hypothalamus en geslacht ==
De ontwikkeling van [[zenuwsel]]len en de vertakte uutlopers van de zenuwsellen ([[dendriet]]en) in de [[amygdala]] en delen van de hypothalamus bin bie manluui en vrouwluui verschillend. Dit kömp deurdat disse harsendelen zich tiejens de ontwikkeling van de [[feutus]] bie de anwezigheid van [[testosteron]] aanders ontwikkelen as bie de aofwezigheid dervan. t Geet daorbie niet um de hele hypothalamus of amygdala, mer allinnig mer bepaolde kernen dervan. Disse kernen neumen ze seksueel-dimorfe kernen (betekent dat der verschillen bin tussen de geslachten in disse kernen). Zo is in de hypothalamus de ''[[area praeoptica medialis]]'' bie manluui over t algemeen groter as bie vrouwluui. In de amygdala is de ''kortikomediale kern'' oek groter bie manluui. Disse kern is verbunnen mit de ''area praeoptica medialis'' van de hypothalamus.

t Lik derop dat dit verschil in ontwikkeling zörgt veur de geslachtsgerelateerde verschillen in t denken, seksuele gerichtheid, [[agressie]] en kognitieve funksies. Wetenschappers denken dat [[homoseksualiteit|homoseksuele]] gerichtheid veroorzaakt wörden deurdat der tiejens de [[embryo]]nale ontwikkeling wél testosteron vriekömp mer bie de feutale ontwikkeling niet. Dit blik oek uut onderzeuken van de Nederlaandse neurobioloog [[Dick Swaab]]. Volgens Swaab is der oek n dudelik verschil te zien in de hypothalamus bie [[transseksualiteit|transseksuele]] vrouwluui en manluui a'j t vergelieken mit meensen die niet transseksueel bin. Bie transseksuele vrouwluui zollen in de hypothalamus vrouwelike en bie transseksuele manluui, mannelike eigenschappen an-ewezen kunnen wörden. De hypothalamus warkt bie n transseksueel net zo as t geslacht waorvan e angif dat e is. n Man-naor-vrouw transseksueel hef volgens de onderzeuken van Swaab dus daodwarkelik vrouwelike harsens. Naor de biologiese relasie tussen homoseksualiteit/transseksualiteit en de hypothalamus<ref>[http://allpsych.com/journal/homosexuality.html Homosexuality: Nature or Nurture in AllPsych Journal]</ref><ref>Toegankelik artikel http://noorderlicht.vpro.nl/artikelen/16750789/</ref> is in Nederlaand veural onderzeuk edaon deur Dick Swaab. Hij steet internasionaal bekend op t gebied van hypothalamusonderzeuk.

== Referensies ==
<references/>

{{Dialekt|wvel|Nunspeet|Algemene Nedersaksiese Schriefwieze}}

[[Kategorie:Lichem]]

[[ar:وطاء]]
[[be:Гіпаталамус]]
[[be-x-old:Падзрочча]]
[[bg:Хипоталамус]]
[[bn:হাইপোথ্যালামাস]]
[[ca:Hipotàlem]]
[[cs:Hypothalamus]]
[[cy:Hypothalmws]]
[[da:Hypothalamus]]
[[de:Hypothalamus]]
[[dv:ހައިޕޯތަލަމަސް]]
[[el:Υποθάλαμος]]
[[en:Hypothalamus]]
[[eo:Hipotalamo]]
[[es:Hipotálamo]]
[[eu:Hipotalamo]]
[[fa:زیرنهنج]]
[[fi:Hypotalamus]]
[[fr:Hypothalamus]]
[[gl:Hipotálamo]]
[[he:היפותלמוס]]
[[hr:Hipotalamus]]
[[ht:Ipotalamis]]
[[hu:Hipotalamusz]]
[[id:Hipotalamus]]
[[it:Ipotalamo]]
[[ja:視床下部]]
[[jv:Hipotalamus]]
[[kk:Гипоталамус]]
[[ko:시상하부]]
[[la:Hypothalamus]]
[[lt:Pogumburis]]
[[nl:Hypotalamus]]
[[nn:Hypotalamus]]
[[no:Hypothalamus]]
[[pl:Podwzgórze]]
[[pt:Hipotálamo]]
[[ro:Hipotalamus]]
[[ru:Гипоталамус]]
[[simple:Hypothalamus]]
[[sk:Podlôžko]]
[[sl:Hipotalamus]]
[[sr:Hipotalamus]]
[[su:Hipotalamus]]
[[sv:Hypotalamus]]
[[th:ไฮโปทาลามัส]]
[[tr:Hipotalamus]]
[[ug:دۆڭچە مېڭىنىڭ ئاستى]]
[[uk:Гіпоталамус]]
[[vi:Vùng dưới đồi]]
[[zh:下丘脑]]
