[[Ofbeelding:Oscar_Wilde.jpg|thumb|Oscar Wilde]]
'''Oscar Wilde''' ([[Dublin]] [[16 oktober 1854]] - [[Paries]] [[30 november 1900]]) was nen [[Iern|Iersn]] [[toneelskriewer]], [[skriewer]], [[dichter]] en [[estheet]] den t grötste gedeelte van zin leawn in [[Verienigd Keuninkriek|Engelaand]] ewont hef.

== Leawnsbeskriewege ==
Oscar Fingal O'Flaherty Wills Wilde was de jongste zönne van Sir William (1815-1876) en Lady Jane Wilde (1826-1896). Zien moo steun bekeand as n slim Iers-nationalisties meanske den at völle beuke skreef oonder n naamn [[Speranza]] en völle beuke vertaaldn oet t [[Fraans]] en [[Duuts]]. Zin vaa was n bekeand oor- en oogarts den at völle beuke oawer [[folklore]] en [[archeologie]] skreef. De femilie beheurdn tot de [[Anglo-Iers]]e [[protestantisme|protestaanse]] boawnloage van de bevolking.

=== Studeantntied ===
Oscar studeerdn van [[1871]] tot [[1874]] klassieke sproakn an t [[Trinity College]] in [[Dublin]]. Hier wun-e n felbegeerdn pries ''Berkeley Gold Medal''. Doarnoa gung-e noar t ''Magdalen College'' in [[Oxford]], van [[1874]] tot [[1878]]. Doar wun-e in 1878 de ''Newdigate Prize'' vuur zin gedicht ''Ravenna''. In [[1875]] gung-e op ne raeize noar [[Italië]] met zinnen vroogeren leraar [[John Pentland Mahaffy]]. Met denzelfden kearl gung-e twee joar later noar [[Griekenlaand|Grieknlaand]].

Tiedens zinne studeantntied wör-e vuurvechter van de esthetische en [[dekadente]] beweaging. Hee leut zin hoar laank gröain, maakn vuur iederene dudelik dèt-e neet wies was met mannelike sportn, en versierdn zinnen kamer met [[pauw]]evearn, [[lelie|lillies]], [[zunnebloom]]n, [[porselein|Chinees porselein]] en mear van dèt soort flantuutn. Hee har t hooge in de musse van de [[Verienigd Keuninkriek|Engelse]] skriewers [[John Ruskin]] en [[Walter Pater]], dee-t keunst t middelpeunt van t leawn maakn. Doarduur wör Wilde al vlot n anhanger van t idee ''l'art pour l'art'' (keunst um de keunst). In dee tied geeldn de regel dèt keunst nen boskop mos hebn. Wilde wol dus ne erkennege van t idee dèt keunst allene mear mooi hooft te wean.

=== Gröainde bekeandheaid ===
Noa zin ofstudeern in 1878 deer-e toneelstukke skriewn. Zin eerste stuk was ''Vera, or the Nihilists'' (publiseerd in [[1880]]). In [[1879]] gung e leazings geewn oawer de esthetiese weardes. Noa at zin vaa oet de tied köm leawn-e oetbeundig, vuural van de seantn dee at-e van zien vaa oarft har.

Oscar Wilde en zin oawertuuging van t esthetisme wörn dr n betjen duur ehaald in de operette ''Patience'' van [[William s. Gilbert]] en [[Arthur O'Sullivan]] oet [[1881]]. Umdèt dèt stuk slim bekeand was in [[Verienigde Staoten van Amerika|Amerika]], mear gin meanske wus wee of Oscar Wilde was, organiseerdn n bekeand impressarioman een leazingstoer duur Amerika en [[Kannede|Kanada]] vuur Wilde. Oaweral woer at-e köm wör-e net zo völle epreazn as dr duur ehaald. Hierduur vestigen-e zinnen naamn. Ineenn wördn oaweral zunnebloomn en lillies popuair.

Dèt-e oaweral bespot wör maakn um alleene mear bekeander. Zinnen kop steun in völle blaadn as [[karikatuur]]. Zin imago har neet allene vuurdeel: leu hebt um al n moal in de rivier de [[Cherwell]] bie Oxford egooid, en zinnen studeantnkamer hef t ook al n moal of wat mutn liedn. 
Mear zinne maneere van doon, zinne kleare en zinne höare wördn t haandelsmoark van Wilde en zinne kosjotn.

=== Trouwn ===
In [[1884]] trouwdn-e met [[Constanze Lloyd]] en kreeg-e twee zönns, Cyril ([[1885]]) en Vyvyan ([[1886]]). Nöast leazings geewn, deer-e ook skriewn vuur tiedskriftn. Van [[1887]] tot [[1889]] was-e skriewer en redakteur van de blaadn ''Pall Mall Gazette'' en ''The Women's World''. Hee skreef ook lèngere stukke, dee at-e oetbrach in n bookwoark oonder n titel ''Intentions'' ([[1891]]).

In [[1888]] brach-e zin eerste sprökjesbook oet: ''The Happy Prince and Other Tales'', n oetgebreaid book met teeknings van [[Walter Crane]]. Dree joar later brach-e zin ennigstn [[roman]] oet: ''The Picture of Dorian Gray''. Leu dee at r verstaand van hadn meandn dèt r völle dinge t zelfde warn in t leawn van Wilde as in t leawn van n heuwdpersoon. Den heuwdpersoon blif joonk, mooi en gezoond, terwiel at-e slèch lef. Mear al zinne streekn loatt zik zeen op n portret van um, wat al eulder en verdreeider wörd, wat-e vuur iederene prebeert te verboargn.

=== Alfred Douglas ===
In [[1891]] leardn Wilde [[Lord Alfred Douglas]] kenn. Dèt was ne zönne van de [[Markies van Queensbury]]. De twee kearls warn onmeundig gek met mekoar, terwiel at Wilde al etrouwd was. n Ooldn Markies was doar neet zo bliej met. In 1895 zea den dèt Wilde skoold har an "sodomie" ([[homoseksualiteit]]). Wilde klaagn n ooldn an vuur smaad. Dissn zaak verleur-e, woernoa Wilde vuur twee joar de gevangenis in mos. Zinne vrouwe leut zik van um skeaidn en nöm met de beaide zöns n achternaamn "Holland" an. Tiedns zinne tied in t gevang skreef-e nen langn breef an Lord Alfred, den at pas noa zin stoarvn publiseerd wör oonder n titel ''[[De Profundis]]''.

=== Stoarvn ===
Zinne gezoondheaid was slim achteroet egoan toew at-e in de gevangenis zat. De leste joarn van zin leawn woondn-e in [[Fraankriek]], woer at-e op 46-joarige leaftied an [[meningitis]] oet de tied is ekömn. Hee ligt begreawn op t [[Père-Lachaise]]koarkhof in Paries.

== Woark ==
Wilde zin woark steet meestieds bekeand um de noare, dubbelzinnige oondertoon, woerduur-e vake nen slèchn naamn kreeg. Zin ennigste book ''[[The Picture of Dorian Gray]]'' wör mear bekeand duur n dubbelzinnigheaid, as duur de keunstigheaid dr van.

Mear t bekeandst is-e aait um zinne toneelstukke bleewn. Vanof 1892 köm dr alle joarn wal n niej toneelstuk van um.

Sommige van zin stukke wordt nog aait op evoerd: ''[[The Importance of Being Earnest]]'' en ''[[An Ideal Husband]]''.

== Oawerzich van zin woark ==
Völle bekeande woarkn:

=== Verhaalbundels ===
* [[The Happy Prince and Other Stories]] (1888) 
* [[A House of Pomegranates]] 

=== Roman/novelle ===
* [[The Canterville Ghost]] (1887) 
* [[The Picture of Dorian Gray]] (1891) 

=== Toneel ===
* ''Vera'' 
* ''The Duchess of Padua'' 
* ''[[Lady Windermere's Fan]]'' (1892) 
* ''A Woman of No Importance'' (1893) 
* ''The Importance of Being Earnest'', in [[2002]] duur regisseur Oliver Parker op film ezat
* ''An Ideal Husband'' (1894), in [[1999]] duur Oliver Parker op film ezat
* ''Salomé'' 
* ''La Sainte Courtisane'' 
* ''A Florentine Tragedy'' 

=== Gedichn ===
* ''Poems'' 
* ''The Sphinx'' 
* ''The Ballad of Reading Gaol'' 
* ''Ravenna'' 

=== Essay ===
* ''The Soul of Man under Socialism''

== Weln ==
* Ellmann, Richard, ''Oscar Wilde'' (London, 1984). 
* Holland, Merlin, ''The Wilde Album'' (London, 1997).
* Mason, Stuart [Christopher Millard], ''Bibliography of Oscar Wilde'' (London, 1914; New Edition London, 1967).
* McKenna, Neil, ''The Secret Life of Oscar Wilde'' (London, 2003).

== Oetgoande verbeendeges ==

* [http://www.planetmonk.com/wilde/ The Oscar Wilde Collection, met zin woark]
* [http://oscarwilde.projectx2002.org Dissertatie oawer t verbaand tusken ''The Picture of Dorian Gray"''en t postmodernisme]
* [http://www.quotationspage.com/quotes/Oscar_Wilde/ Anhalings van Oscar Wilde]
* [http://www.dejuncto.nl/juncto/pdf.php?77/De%20rechtszaak%20van%20Oscar%20Wilde L. Dijkman, "Verliefd en Vervolgd - De rechtszaak van Oscar Wilde", De Juncto: 18.3, p. 39-43]

=== [[E-book|E-beuke]] van wat van zinne wöarke ===
* [http://www.abacci.com/books/book.asp?bookID=218 Ballad Of Reading Gaol]
* [http://www.abacci.com/books/book.asp?bookID=563 The Duchess Of Padua]
* [http://www.abacci.com/books/book.asp?bookID=616 Essays And Lectures]
* [http://www.abacci.com/books/book.asp?bookID=826 The Happy Prince And Other Tales]
* [http://www.abacci.com/books/book.asp?bookID=930 A House Of Pomegranates]
* [http://www.abacci.com/books/book.asp?bookID=958 An Ideal Husband]
* [http://www.abacci.com/books/book.asp?bookID=970 The Importance Of Being Earnest]
* [http://www.abacci.com/books/book.asp?bookID=1005 Intentions]
* [http://www.abacci.com/books/book.asp?bookID=1558 Oscar Wilde Miscellaneous]
* [http://www.abacci.com/books/book.asp?bookID=1716 The Picture Of Dorian Gray]
* [http://www.abacci.com/books/book.asp?bookID=2051 Salome]
* [http://www.abacci.com/books/book.asp?bookID=2126 Selected Poems Of Oscar Wilde]
* [http://www.abacci.com/books/book.asp?bookID=2129 Selected Prose of Oscar Wilde]
* [http://www.abacci.com/books/book.asp?bookID=2215 Shorter Prose Pieces]
* [http://www.abacci.com/books/book.asp?bookID=2172 The Soul of Man under Socialism]
* [http://www.abacci.com/books/book.asp?bookID=1875 A Woman Of No Importance]
* [http://www.upword.com/wilde/de_profundis.html De Profundis]

[[Kategorie:Tweants artikel|Wilde, Oscar]]
[[Kategorie:Ierse schriever|Wilde, Oscar]]
{{Link FA|mk}}
