'''Nordic noir''', oftewal de '''Scandinavische misdaodroman''', is een soortement misdaodroman daor as 't verhaal vake vanuut 't oogpunt van de plietsie verteld wördt, en die speult in [[Scandinavië]] of iene van de aandere [[Noordse laanden]]. 't Taalgebruuk is rechtdeurzee en giet [[metafoor|metaforen]] uut de wege. Vake is 't verhaal in een somber laandschop esteld. De stemming is duuster en moreel ingewikkeld.

Dizze soort schrieverije bieldt een spanning uut tussen de schienber kalme, onreurige aord van de Scandinavische maotschoppije, en de utings van moord, vrouwenhaat, verkrachting en racisme die beschreven wördt as verschiensels onder de oppervlakte. 't Genre vörmt een contrast mit de [[whodunit]]-stiel, zoas de moordmysteries die esitueerd bint in Engelse laandhuzen.

Deur de populariteit van de Scandinavische misdaodroman is ok 't genre van de Scandinavische krimi opekomen in films en tillevisieseries. Veurbielden daorvan bint de [[Denemarken|Deense]] serie ''The Killing'', daor as ok een [[Verienigde Staoten|Amerikaanse]] bewarking van kwaamp, de [[Verienigd Keuninkriek|Britse]] serie (onder [[Zweden|Zweedse]] regie) ''Marcella'', en de Zweeds-Deense serie ''The Bridge''.

Schrievers in aandere talen as de Scandinavische hebt heur ok laoten inspireren deur 't genre van de Scandinavische misdaodroman. Zo beschrif [[Anne Doornbos]] in de [[Drèents|Drèentstalige]] thriller ''De Paddenvanger'' (2018) een grimmig Drenthe, det opeschrökken wördt deur een köppel moorden op jongelu en daor as [[extreemrechts|rechtsradicalisme]] de kop opstek.

[[Kategorie:Drèents artikel]]
[[Kategorie:Literatuur]]
[[Kategorie:Tillevisie]]
[[Kategorie:Film]]
