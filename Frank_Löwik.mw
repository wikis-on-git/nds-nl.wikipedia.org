'''Franciscus Gerhardus Hieronymus (Frank) Löwik''' ([[Almelo]], [[1956]] - [[Leeuwarden]], [[23 februari]] [[2009]]) was een [[Twente|Twèentse]] historicus en skriever die as hum onder aandere gaanks höld mit de bestudering van 't Twèentse [[regionaolisme]].

==Skrieveri'je oaver 't Twèentse regionaolisme==
Löwik studeerden geskiedenis en Duuts an de [[Rieksuniversiteit Grunnen|Rieksuniversiteit Grönning]] (RUG) en was docent geskiedenis en maotskoppi'jlere an een skoelengemienskop in [[Liwwadden (stad)|Liwwadden]]. In 2003 promoveerden  hi'j an 't [[Nedersaksisch Instituut]] van de Faculteit der Letteren van de RUG mit 't proefskrift ''De Twentse Beweging : strijd voor modersproake en eigenheid''. In dit wark, as handelsuutgave uutebrocht deur 't [[Van Deinse Instituut]], beskrif e 't Twèentse regionaolisme vanof de [[Romantiek]]: de gruiende andacht veur de eigen bouwkuunst, gebruken, spraoke, media enzowieder. Hi'j beskrif ok de verholding van dit regionaolisme töt '[[Nedersaksische Beweging|de groot-Nedersaksische gedachte]]' van de jaoren vieftig, en pleit veur een hogere erkennige van 't [[Nedersaksisch]] middels diel III van 't [[Europees Haandvest veur regionaole talen of talen van minderheden]].

Löwik zag een gruiend antal 'complementaire' 'regionaolistische initiatieven'. Hi'j pleitten ok veur Twèents taalbeleid, umdet e 't gebruuk en de kwaliteit van de streektaal 'dudelijk' umdale zag gaon.

==De Nieje Tied en literaire skrieveri'je==
In 1993 brocht Löwik de bundel ''Op n biester (Niejmoodse schetsn in t Almeloos)'' uut bi'j De Oare útjouwerij in [[Eanske]].

Mit de eigenaor van dizze uutgeveri'je, [[Goaitsen van der Vliet]], perbeerden Löwik 't [[Tweants|Twèents]] an te fietern as skrief- en [[cultuurtaal]]. De beiden richtten een jaor later ''[[De Nieje Tied]]'' op, een literair-cultureel tiedskrift in 't Twèents en naobernde Nedersaksische taalvariaanten. Dit tiedskrift wil ni'jmòeds wèden, in oaverienstemming mit Löwik zien kiek det 't heersende conservatisme 'in smaakbeleving, vorm en thematiek' in de Twèentse skrieveri'je hef eleid töt 't idee det 't Twèents wat van vrogger is en niet sexy wèden kan.

In 1997 kwammen Löwik en Van der Vliet mit heur [[Asterix den Galliër|Asterix]]-vertaling ''Ne gesjichte van Asterix den Galliër'' (Eanske, De Oare útjouwerij). In 2007 kwaamp bi'j dizze uutgeveri'je een bundel vertellegies en columns van Löwik uut onder de titel ''Flantuutn (verhaaln en kaanttekstn)''. Dizze vertellegies en columns harren eerder in ''De Nieje Tied'' en ''De Roskam'' estaone.

==Bronnen==
*[http://dissertations.ub.rug.nl/faculties/arts/2003/f.g.h.loewik/ Löwik zien proefskrift ''De Twentse Beweging : strijd voor modersproake en eigenheid'' (Rieksuniversiteit Grönning, 2003)]
*[http://www.rug.nl/corporate/nieuws/archief/archief2003/061_00 Twentse taal en cultuur in modern jasje: Geschiedschrijving over het Twentse regionalisme (Rieksuniversiteit Grönning)]
*[http://www.frieschdagblad.nl/index.asp?artID=13255 't ''Friesch Dagblad'' oaver Löwik zien proefskrift en de streektaal]
*[http://members.home.nl/dou/opb.htm De Oare útjouwerij oaver Löwik zien vertellegiesbundel ''Op n biester'']
*[http://members.home.nl/dou/adg.htm De Oare útjouwerij oaver de Asterix-vertaling ''Ne gesjichte van Asterix den Galliër'']
*[http://members.home.nl/dou/fla.htm De Oare útjouwerij oaver Löwik zien vertellegiesbundel ''Flantuutn'']

{{Dia|Dit stok is eskreven in 't [[Zuudwest-Zuud-Drèents]] van de Drèents-Oaveriesselse grèensstreek.}}

[[Kattegerie:Drèents artikel|Löwik, Frank]]
[[Kattegerie:Tweante|Löwik, Frank]]
[[Kattegerie:Nedersaksische cultuur|Löwik, Frank]]
[[Kattegerie:Nedersaksische schrieveri'je|Löwik, Frank]]
[[Kattegerie:Schriever in t Tweants|Löwik, Frank]]

[[nl:Frank Löwik]]
