{{Zie dv|'''Dit artikel gef een aoverzicht van de Nedersaksische literatuur in de 21e ieuw. Zie ok de artikels [[Nedersaksische literatuur töt 1900]] en [[Nedersaksische literatuur in de 20e ieuw]].}}
De '''Nedersaksische literatuur in de 21e ieuw''' in [[Nederlaand]] is de literaire schrieverije in netzölfde welke variaant van 't [[Nedersaksisch]] in Nederlaand van dizze ieuw. Dizze schrieverije is een voortzetting van de emancipeerde [[Nedersaksische literatuur van de 20e ieuw]], die heur op zich weer ontwikkelde uut de [[Nedersaksische literatuur töt 1900]].

==Trends en kenmarken==
Iene van de ontwikkelings in de Nedersaksische literatuur in dizze ieuw is de instelling van de [[Dagblad van het Noorden Streektaalpries]], die sinds 2005 alle jaoren uutereikt wördt an een dichter of prozaschriever die hum of heur bedient van 't [[Grunnegs|Grunnings]], [[Drèents]] of [[Stellingwarfs]]. Wawwe in dizze ieuw ok ziet, is det de [[Freudenthal-Pries]] veur Nedersaksische literatuur, in Duutslaand inesteld in 1956, meermaols uutereikt is an Nederlaands-Nedersaksische schrievers: in 2001 an [[Henk Krosenbrink]], in 2008 an [[Aly Freije]] en in 2019 an [[Tonko Ufkes]].

Zoas 't geval is sinds de leste decennia van de 20e ieuw, kump der alle jaoren een bescheiden antal literaire titels uut in de verschillende variaanten van 't Nedersaksisch (romans, novellen, dichtbundels). Daorbij lig al lange tied 't zwaortepunt in de noordelijke Nedersaksische gebieden: de pervincies [[Grunnen (provìnzie)|Grunning]] en [[Drenthe]], en de [[Frieslaand|Friese]] streek [[Stellingwarf]]. Dizze gebieden hebt een meer stabiele en uutebouwde infrastructuur veur Nedersaksische schrieverije (literair en aanderszins) as de pervincies [[Aoveriessel]] en [[Gelderlaand]] det hebt.

==Toekomst==
De Nedersaksische literatuur geniet sinds de jaoren tachtig van de twintigste ieuw van een moderne impuls deur schrievers die roegweg töt de [[babyboomer]]-ginneratie beheurt (geboren in de [[Tweede Wereldoorlog|nao-oorlogse]] periode töt begun jaoren zestig). Jongere schrievers reurt heur ok, mar bint niet lieke talriek, umdet 't antal moedertaalsprekers van 't Nedersaksisch sinds de jaoren zestig, zeuventig zwaor achteruut egaone is. De geleidelijke aoverschakeling van de Noordoost-Nederlaandse maotschoppije van Nedersaksisch op [[Nederlaands]] as dagense ummegaankstaal, en een zölfde aoverschakeling in Noord-Duutslaand van [[Platduuts]] op [[Duuts|(Hoog)duuts]], vörmt op de langere termien de grootste bedreiging veur 't voortbestaon van de Nedersaksische schrieverije.

Hier stiet een verbetering in 't anzien van 't Nedersaksisch tegenaover. Lange tied wördden 't algemien eziene as onbeschaafd en as een hindernis veur een goeie beheersing van 't Nederlaands. Vake wördden 't zölfs verkeerd begrepen as verbasterd Nederlaands of Duuts, in stee van een verzameling streektalen mit een zölfstandige geschiedenis. Begun 21e ieuw is 't Nedersaksisch, eerder haost uutslutend 'dialect' of 'plat' enuumd, staorigan in een positiever daglocht komen te staon. Dit is in de haand ewarkt deur de populariteit van [[Nedersaksische muziek|streektaalmuziek]] en de erkenning van 't Nedersaksisch as taal onder respectievelijk 't [[Europeesk handväst vöär streaktalen of minderheidstalen|Europees haandvest veur streektalen of minderheidstalen]] (1998) en 't [[Convenant Nedersaksisch]] (2018).


{{Dia|Dit stok is eschreven in 't [[Zuudwest-Drèents]].}}

[[Kategorie:Drèents artikel]]
[[Kategorie:Nedersaksiese schrieveri'je]]
