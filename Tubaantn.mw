[[Ofbeelding:Mars Thingsus, Beda and Fimmilena altar, Housesteads.jpg|thumb|right|Altoarsteen van bie de [[Mure van Hadrianus]], woerop de euldste vermeelding van de Tuihanti steet]]
De '''Tubaantn''', '''Tubanti''' of '''Tuihanti/Tvihanti''' warn nen [[Germoanen|Germaansen]] stam den at zik volgens de oolde tradisjonele geskiedenisse zo um en noabie t begin van n joartelling in t Oost-[[Nederlaand|Neerlaand]] van rechtevoort zol vestigd hebn. Dr is weainig van öar bekeand. Wellich umdet ze weainig verskel maaktn, of umdet öare deelname an gevechtn zo kleain was det ze neet vake neumd wördn.

Op ne roondgaank duur Noord-West [[Europa (continent)|Europa]] van [[Germanicus]] in [[14]] noa Kristus, wör n germaansen stam de [[Marsi]] an evöln duur t [[Romeinse Riek|Romeinse leager]]. De [[Bructeren|Bructeri]], [[Usipeti]] en Tubanti treukn dr hen um de Marsi te helpn, mear ze verlöarn dee stried.

Eankele hoonderdn joarn later kömn de Tubanti wier in anraking met t Romeinse leager. Kets van t rabbat ebracht duur de ongeveuligheaid en hartvochtigheaid van n Romeinsen keaizer [[Konstantijn dn Grootn]] bie den zin anval op de Bructeri ([[308]]) kömn verskeaidene Germaanse stemme bie mekoar (ook de Tubanti) um t Romeinse Riek an te valn. Konstantijn slachn öar of.

Eankele joarhonderdn later gungn de Tubanti duur inmenging op in t grote stamverbaand van de [[Saksen (vôlk)|Saksn]].

Dr beent archeologise bewiezn det de Tubanti al lange van [[metaal]]- en [[Stoal]]maakn wusn. De groondstof [[Iezeroer|oer]] keump völle vuur in Tweante. De leaftied van de stoalmakeriejn geet terugge tot [[280]]-[[350]].

Rechtevoort kö'j ''Tubantia'' nog wierveendn in n naamn van t dagblad [[De Twentsche Courant Tubantia]], de voetbalvereniges H.V.V. Tubantia ([[Hengel (Oaveriessel)|Hengel]]) en Tubantia Borgerhout ([[Antwaarp (stad)|Antwoarpn]]), Voetbal en Athletiek Club De Tubanters oet [[Eanske]],  de Twentse Roeivereniging Tubantia (Hengel), Padveenderieje De Tubanten ([[Almelo]]) en de skeetverenige Tubantia  ([[Riesn]]); de Tubantiasingel en Tubantiastroate in Eanske en in n naamn [[Tweante]].

== Tuihanti ==

De Tubanti wordt aait in eenn oadm eneumd met de Tuihanti. In t doarde joarhonderd vöchtn ne groepe Tuihanti vuur n Romeinsen keaizer, in ne [[Freesk|Freeske]] Ruutersofdelige den at eleagerd was bie Vercovicium, wat non bekeand is as [[Housestead]] in t [[Verenigd Keuninkriek]], kort bie de [[Mure van Hadrianus]]. Doar beent twee altaarsteender eveundn, dee at beskreewn beent met de tekstn:

''DEO MARTI THINCSO ET DVABVS ALAESIAGIS BEDE ET FIMMILENE ET N AVG GERM CIVES TVIHANTI V S L M'' 

(= An n god Mars Thincsus en de beaide Alaesiagae, Bede en Fimmilene en n verheewn geest van n keaizer. De Germaanse oonderdoann de Tuihanti/van Tuihantum (oet vrieje mood en earbeed öarn eed zwearnd))

''DEO MARTI ET DVABVS ALAISIAGIS ET N AVG GER CIVES TVIHANTI CVNEI FRISIORVM VER SER ALEXANDRIANI VOTVM SOLVERVNT LIBENT''

(An Mars en de beaide Alaisiagae en n verheewn geest van n keaizer. De Germaanse oonderdoann de Tuihanti/van Tuihantum, van de ruuterofdelige van de Freesken van Vercovicium vuur Severus Alexander (oet vrieje mood en earbeed öarn eed zwearnd))


Den Mars of Mars Thincsus den at hier eneumd wörd, wörd meestieds in eenn oadm eneumd met n Germaansn god [[Tiwaz|*Twiwaz]] (Ooldhoogduuts: ''Zio'', Ooldnoors: [[Tyr]]), an den a'w nog aait oonzen ''Deenksdag'' te daankn hebt. Oawer de beaide Alaisiagae, Bede en Fimmilene is wieters niks bekeand.

==Oetgoande verbeendiges==
*[http://www.roman-britain.org/epigraphy/rib_hadrianswall.htm www.Roman-Britain.org: The Roman Inscriptions of Britain]
*[http://www.roman-britain.org/rbgods.htm www.Roman-Britain.org: The Gods of Roman Britain]

{{Germoanen}}

[[Kategorie: Tweants artikel]]
[[Kategorie: Germoans vôlk]]
[[Kategorie: Oldheid]]
