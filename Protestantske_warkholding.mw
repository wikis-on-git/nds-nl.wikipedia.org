De '''protestantske warkholding''' (ouk wal de ''puriteinske warkethiek'' of ''kalvinistiske arbeidsethos'') is een tarm bedachet döär de socioloog [[Max Weber]]. Et slöt up de holding van vöäl [[calvinisme|kalvanisten]] dat hard warken [[God]] een döägd düt.

==Ora et labora==
''Ora et Labora'' ('bid en wark') is een latynske spröäke (oorsprüngelik van [[Benedictus|benediktynen]]), dee vake gebrüükt wörd as et over disse holding geyt. De holding van hard warken en sober leaven vöär God.

Et hevt syn oorsprüng in et eyrste book van de [[Biebel|Bybel]]. Hyr gevt God een vlook over [[Adam]], toon he samen med Eva uut et paradys eset wördden. In [[Genesis]] 3:19 steyt de vlook: ''Sweaten sül y vöär uwen stute, töt dat y wearümme når de grund gåt, wår as y vordkumt.'' Mar döär de [[protestantisme|protestantske]] preadikers, nå de [[Reformatie|Reformaty]], wördden et neet epreadiket as dat et alleyne mar een straf is. Sy preadikten dat warken ouk good is vöär mensken en vöär de heyle samenleaving. Warken wördden een noudsake en yts dat up zichsülv good is.

[[Rooms-Katholieke Karke|Katoliken]] hoovden neet vöäl meyr te doon as de wekkelikse bychte en manks eyns de mis te volgen. Dan saten sy al wal årdig good. So seaden de reformators. De grundleggers van de protestantske karke menden neet dat y an de sakramenten en et uuterlike vertöän van de katolike karke genog hadden. Y mosten warken vöär uwen heil, döär uw leaven te leaven asof den heamel altyden over uwen skulders med kekt. De gode warken was et volgen van God's wet en in de genade den [[Jezus|Jesus]] uw egeaven hebbet. God wördden sütys an meyr een menske, een soort landheyre, den u an et wark set en uw belöänt når wat y doot. Mar et belagrykste is, dat wat y doot, et med uw harte doot. Et warken mos y med leevde doon.

[[Maarten Luther]] dachtten dat, wonneyr as y God good denen wolden, dat y dat mosten doon med warken. Hy verheyrlikten et warken, as dat et van zichsülven good is. [[Johannes Calvijn|Johan Calvin]] güng een stappy verder: et warken sülven is et denen van God. Warken is et leaven vöär en döär God. Uns woord ''beroop'' kümt dan ouk uut de tyd van Calvin. Et betekkend een ''roping'' ümme et wark te doon wat God u anewessen hevt.

Lüde dee sukses hebbet in ear wark, segget dat et een seygen is van den Heyre. In et [[Olde Testament]] bint der vöäle lüde dee döär eseygend wördden med vöäle besit en anseen. Kykt mar [[Abraham]], [[Job]], [[Salomo]] en so meyr. Dit is wat een koppel kalvinisten vandage an den dag noch wal gelöyvd.

==Vrye wille==
Calvin was neet echt een vöärstander van et idey van vrye wille. Hy leyrden lüde de [[predestinatie|vöärbeskikking]]. God hevt van vöärend al beslöäten wee of der in den heamel kümt of wee of der in de helle kümt. Wat müt y dan in et leaven? As et toch al allemåle vaste steyt. Noh, neet so as [[Preadiker]] et sea: van gå mar mooi geneten. Calvin dachtten dat et u mar de handen up uwen wark setten, dat et de vuldoning gevt van et leaven. Dat y dan so leavden so as God et good dünkt. An et wark -en de belöäning- kon y seen wee as der vöärbeskikt waren.

==Uutwarking==
Disse warkholding hevt sich ouk in de olde amerikaanske kultuur vaste ebetten. Volgens lüde sol dit sülvs der vöär esörged hebben dat [[Amerika]] et so good düt. Disse holding hevt teavens eleided når et untstån van et [[kapitalisme]]. Et was de leavensholding dee een gode grund gaven ümme te gån når een kapitalistisk geldsysteem. Hard warken, geld verdenen, investeren en der mar better en better van wörden. 

(Mar ironisk bint vöäl kalvinisten et wear neet eyns med et kapitalisme, want et kapitalisme draeit up uutwyding en mar dom verdan gån med et uutbüten van de laegeren. Et geyt neet meyr ümme et warken ümme et warken -en de seygen van God, mar ümme winst en eigenbelang. Wat toch håks steyt up et sobere en bynå fatalistiske van de protestantske warkholding.)

Teagenwoordig hevt et een betty döäredunderd når een westerske leavenswyse, wårin as lüde håste geyn vrye tyd meyr hebbet. Vöäl lüde bint mar in de drokte ümme ear ''carriere'' up te bouwen en mar steads hoocher te kummen. Mensken bint ear wark en de anseen gån seen as een deyl van earsülv, et sol maken wee as y bint. Y solden håste vergetten dat y nåst uwen wark best wal een betty tyd magt verknooien an dom uutkyken.


{{Dialekt|sdz}}
