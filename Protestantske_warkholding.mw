De '''protestantske warkholding''' (ouk wal de ''puriteinske warketyk'' of ''kalvinistiske arbeidsetos'') is een terme döär de socioloog [[Max Weber]] bedached. Et geyt oaver de holding van vöäl [[calvinisme|kalvanisten]] dat hard warken [[God]] een döägd düt.

==Ora et labora==
''Ora Et Labora'' ('bid en wark') is een latynske spröäke (oorsprüngelik van [[Benedictus|benediktynen]]), dee vake gebruukt wörd as et oaver disse holding geyt. De holding van hard warken en sober leaven vöär God.

[[Rooms-Katholieke Karke|Katoliken]] hoovden neet vöäl meyr te doon as de bychte as y wat sündigs edån had, en as y manks een mål by de misse achterin te sit, dan sat y al wal årdig good. So seaden de grundleggers van de protestantske karke in de 16. eywe. Dennen meanden neet dat y an de sakramenten en et uuterlike vertöän van de katolike karke genog had. Et heil wat y döär Jesus syn krüüsdoud en upstån krygt, müt y in warken ümsetten. Et uuterlike vertöän van de roomse karke wolden se nu (by protestanten) seen up et harte en et wark wat dår uut vandån kümt.

Et hevt syn oorsprüng in et eyrste book van de [[Biebel|Bybel]]. Hyr düt God een vlook oaver [[Adam]], toon he samen med [[Eva]] uut et paradys egooied wördden. In [[Genesis]] 3:19 steyt de vlook: ''Sweaten sül y vöär uwen stute, töt dat y wearümme når de grund gåt, wår as y vordkumt.'' Mar döär de [[protestantisme|protestantske]] preadikers, nå de [[Reformatie|Reformaty]], wördden et epreadiket as dat et neet alleyne mar een straf is. Sy preadikten dat warken ouk good is vöär mensken en vöär de heyle samenleaving. Warken wördden een noudsake en yts dat up sichsülv good is.

[[Maarten Luther]] dachtten dat, wonneyr as y God good denen wolden, dat y dat mosten doon med warken. Hy had et wark hoche stån, want warken gevt dat y good doot. [[Johannes Calvijn|Johan Calvin]] güng een stappy verder: dat et warken sülv et God denen is. Warken is et vöär en döär God leaven. Uns woord ''beroop'' kümt dan ouk uut de tyd van Calvin. Et betekkend een ''roping'' ümme et wark te doon wat God u anewessen hevt.

Lüde dee sukses hebbet in ear wark, segget dat et een seygen van den Heyre is. In et [[Olde Testament]] bint der vöäl lüde dee dår eseygend wördden med vöäl besit en anseen. Kykt mar [[Abraham]], [[Job]], [[Salomo]] en so meyr. Dit is wat een koppel kalvinisten vandage an den dag noch wal gelöyvd.

==Vrye wille==
Calvin was neet echt een vöärstander van et idey van vrye wille. Hy leyrden lüde de [[predestinatie|vöärbeskikking]]. Dat höldt in dat God van vöärend al beslöäten hevt wee of der in den heamel kümt en wee of der in de helle kümt. 

'Wat müt y dan in et leaven, as et allemåle toch al vaste steyt?'. Kwamt so de vråge. Noh, neet so as [[Koheleth|Preadiker]] et sea van 'gå mar mooi geneten'. So dachtten Calvin dat as y mar de handen up uwen wark setten, dat et de vuldoning in et leaven gevt. Dat y dan so leavden so as God et good dünkt. An et wark -en de belöäning- kon y seen wee as der vöärbeskikt waren.

Luther was ouk vöärstander van de vöärbeskikking, mar hevt dat nooit wyd uutewarket. Later hebbet syn leyrlings dit uut syn teology esmetten.

==Uutwarking==
===kapitalisme===
Max Weber skreavden in syn ''Die protestantische Ethik und der Geist des Kapitalismus'' (1905-1910) dat hy sagen dat de protestantske etyk van hard warken en good spåren hevt eleided når et untstån van et [[kapitalisme]]. Et was de leavensholding dee een gode grund gaven ümme når een kapitalistisk geldsysteem up an te gån. Hard warken, geld verdenen, spåren, investeyren en der mar better en better van wörden. 

Mar ironisk bint vöäl kalvinisten et jüüste neet med et kapitalisme eyns, want et kapitalisme draeit up uutwyding, mar dom verdan gån en et uutbüten van et laegere volk. Et geyt neet meyr ümme et warken ümme et warken -en de seygen van God ('Ora Et Labora'), mar ümme winst en eigenbelang. Wat toch håks steyt up et sobere en bynå fatalistiske van de kalvinistiske leavenswyse. 

Teagenwoordig hevt et een betty döäredunderd når een westerske leavenswyse, wårin as lüde håste geyn vrye tyd meyr hebbet. Vöäl lüde bint mar in de drokte ümme ear ''carriere'' up te bouwen en mar steads hoocher te kummen. Mensken bint ear wark en de anseen gån seen as een deyl van earsülv, et sol maken wee as y bint. Y solden håste vergetten dat y nåst uwen wark best wal een betty tyd magt verknooien an dumb uutkyken.

Disse warkholding hevt sich ouk in de olde amerikaanske kultuur vaste ebetten. Volgens lüde sol dit sülvs der vöär esörged hebben dat [[Amerika]] et so good düt. 

{{Dialekt|sdz}}
