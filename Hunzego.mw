[[Ofbeelding:Lokoatsie Hunzego.JPG|right|thumb|Lokoatsie van Hunzego in Grunnen]]
'''Hunzego''' (of: ''Hunsingo'') is n streek in de provinzie [[Grunnen (provinzie)|Grunnen]], legen tuzzen t [[Rietdaip (rivier)|Rietdaip]] en t [[Moarvliet]]. t Grenst ien t noorden aan de [[waddenzee]], ien t oosten aan [[Fivelgo]], ien t westen aan t [[Westerkwartaar]] en [[Vreesland|Fraislaand]] en ien t zuden aan t [[Gerecht (streek)|Gerecht]]. 

== Algemain ==
De noam Hunzego betaikent streek (go of [[gouw]]) van de [[Hunze]]. Dit omdat de Hunze vrouger deurluip tot aan Lauwerzee, mor loater deur de 'bewaarking' (verlengen, verdaipen, recht trekken) t [[Rietdaip]] nuimd is. t Het as hoofdploats [[Winzum]]. t Gebied kommt grotendails overain met t [[Hoogelaand]], dat overegens meer n geogroafische noam is, wijl Hunzego n bestuurleke ainhaid was.

De drij [[waddenailaand|waddenailaandken]] [[Röttemerploat]], [[Röttemeroog]] en Zuderdunen heuren bie dit Ommelaand. 

Der bestait ook n voetbalclub mit de noam Hunzego ([[Nederlaands]]: Hunsingo). Dizzent is ien Winzum vestegd. 

== Historie ==
Net zo as [[Fivelgo]] was Hunzego van oorsprong n Frais go. Hunzego was t eerste lid van de [[Ommelanden|Ommelaander Unie]]. 

t Go was onderverdaild ien vaar onderkwartaren:
* t ''Marnsterdeel'' ([[de Marne|Marne]])
* t ''Halfambsterdeel'', bestoande oet de oalere kwartaren Halfambt en Ubbega of ''Up-go''
* t ''Oostambtsterdeel'' bestoande oet de oalere kwartaren Oosterambt en [[Innersdiek]]).
* t ''Middaglaand'' of ''Mid-go''.

t Middaglaand moz loater ofstoan worden aan t [[Westerkwartaar]]. Hierdeur wordt ook wel verondersteld dat Hunzego enkeld drij onderkwartaren har.    

Ien Hunzengo kennen de maiste [[börge|börgen]] vonden worden. Dit betaikent nait automoatisch dat der ien Hunzego meer [[adel]] was as ien de rest van Grunnen. n Enörm dail van de börgen binnen ofbroken, zowel offisjeel as deur t hiepknottereg volk. n Vernuimde börg ien Hunzego is de [[Menkemabörg]] bie [[Oethoezen]].

Hunzego wordt kenmaarkt deur weilanden en dieken. Dit kommt deurdat Hunzego veul klainer was. Door bedieken is der enörm veul laand biewonnen. De zee legde aal n loagke klai op t [[diek|dieken]] tot t weer n aantel meter aanbracht har. Hier wuir n diek omhìn baauwd zodat t woater t wonnen laand nait weer mit trugge nam. Deur dit opstoapeln wordt Hunzego ook wel t [[Hoogelaand]] nuimd dat ook doadwaarkelk hoger ligt. 

Tegenswoordeg is Hunzego ain van de belaankriekste ekonomische oaders van Grunnen. Dit kommt deur de [[Emshoaven]] op de oostelke punt, t [[Nationaal park|Natsjonoal paark]] [[Lauwersmeer]] en t ''genoatdörp'' [[Zoltkamp]] op de westelke punt. In Zoltkamp is t genoatbedrief Heiploeg vestegd, de grootste genoatleveransier van [[Europa]].

== Zielvest ==
Hunzego is ook de noam van t veurmoalege [[waoterschap|zielvest]] dat grotendails overainkwam mit t gebied. t Zielvest is ien [[1995]] opgoan ien [[Noorderzielvest]], dat ook dailen van [[Vreesland|Fraislaand]], t [[Westerkwartaar]], [[Fivelgo]], t [[Gerecht (streek|Gerecht]] en [[Drenthe]] omvat. 

== Gemaintes ==
De volgende gemaintes liggen (asmis gedailtelijk) ien Hunzego:
* [[Marne]]
* [[Winzum (Grunnen)]]
* [[Beem]]
* [[Emsmond]]

{{GrunnegerOmmelanden}}

[[Category:Grunnen]]
[[Category:Grunnegs artikel]]

[[fy:Hunzegoa]]
[[nl:Hunsingo (streek)]]
