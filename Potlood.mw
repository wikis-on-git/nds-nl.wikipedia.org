[[Ofbeelding:Grafietpotloden.jpg|thumb|right|200px|Twee soorten potleude]]
Een '''potlood''' (mearvoold: ''potleu(d)e'') is een oard [[skriewen|skrief]]- en [[tekenen|tekengerei]]. Et hef nen stift van mengd grafiet en [[klei]], klemd in hoolt. Et mengsel wörd bakken in nen [[oawen]]. Met völle klei en weanig grafiet krieg iej een hard potlood. Met weanig klei en völle grafiet krieg iej een zacht ("vettiger") potlood.

==Naam==
De naam ''potlood'' keump van zinnen vuurgänger: de [[loodstifte]]. Et lood hiervuur wör smeulten in nen pot. Dit was nen goodkeuperen variaant van de [[zilverstifte]]. Vanof den [[17e eeuw|17den eeuw]] wörden der al potleude maakt van froai hard mineraal grafiet met een heulten omhulsel. 

==Verleden==
De euldst bekeande beskriewing van potleude keump van den [[Zwitserlaand|Zwitsersen]] [[Conrad Gesner]] oet [[1565]]. Et potlood van grafiet en klei keump oet [[1794]] en is bedacht duur den [[Fraankriek|Fraansen]] [[Nicolas-Jacques Conté]] ([[1755]] - [[1805]]). In januwoari [[1795]] kreeg he der [[pateant]] op en begun he met et verkopen van et CONTÉ-potlood. Hee wus ook det he met de verhoolding tusken klei en grafiet spöllen kon um verskillende hardheden te kriegen. Hierduur wör de loodstifte hoaste neet mear emaakt. Den [[Verenigde Stoaten|Amerikaansen]] Hymen L. Lipman vreug op [[30 meart]] [[1858]] pateant an op et potlood met et gummeken an et oeteande. In 1875 wör dit pateant of eskaft duur de Amerikaanse Hoge Rechtbaanke, umdet et ginne nieje oetveending was, mer gewoon ne kloke samenvoging van twee dinge dee as al besteunden.

In [[1908]] wör et kluurpotlood oetveunden.

==Makers==
Bekeande rechtevoortse potloodmakers zeent Staedtler, Conté, Caran d'Ache, Bruynzeel-Sakura en Derwent.

==Vuur- en noadelen==
Potleude zeent lecht te broeken. Ze zeent goodkoop, herbroekboar, makkelik te sliepen met nen [[peuntenslieper]] of [[mes]], et tekende of skrewene is makkelik oet te wisken, iej köant ze in alle kluren kriegen en ze zeent vealig vuur keender. 
Noadeel van potleude is det de grafietstifte neet al te stewig is. A'j et potlood loat vallen, kan de stifte van binnen brekken. Dan kö'j der gin kracht mear met zetten, want dan vaalt de peunte der oet a'j ne sliept töt kort an de brökke.

[[Kategorie: Tweants artikel]]
[[Kategorie: Skriefgerei]]
