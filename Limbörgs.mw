t '''Limbörgs''' is ne [[Nederduuts]]e [[Westgermoanse taaln|Westgermoanse taal]] dee sprökn wördt in t greutste deel van [[Limburg (Nederlaand)|Nederlaands]] en [[Bels-Limbörg]] en in t [[Duutslaand|Duutse]] [[Rijnlaand]]. Met n [[dialectcontinuüm|dialektkontinuüm]] is t verboondn met t [[Broabaants]] en t [[Ripuaries]]. De dialektn dee sprökn wördt in [[Nederlaand]] wördt nog onmeundig völle broekt. In [[Belgie]] en Duutslaand is biej de tweede en dearde generoasie t nivoo van beheersing staark achteroet goan. In Nederlaand wördt t Limbörgs as [[strektaal]] anerkend, in Belgie zoargt alleen de proveensie vuur kultivatie en beschearming en in Duutslaand wördt t anerkend oonder de paraplu van t [[Nederduuts]], woarbiej ok t [[Neersassies]] heurt.

Alhoowals de Limbörgse dialektn ne groote verscheidnheid kent, bunt der n poar kenmearkn dee vuur de meeste dialektn göldt:
* Tonaliteit: Limbörgs is ne [[toontaal]]. Dat höald in dat nen [[kleenker]], of in alle geval, nen laankn kleenker, op twee maniern kan wördn oetsprökn: valnd, zooas in t [[Nederlaands]] en t Neersassies, en stiegnd. Disse toonn wördt '''stoottoon''' en '''sleptoon''' neumd. Zee könt twee weurde met de zölfde klaankn oonderscheidn. Zoo beteeknt ''bal'' met stoottoon "daanspartiej" en ''bal'' met sleptoon "spölgrei".
* [[Ümlaut]]: Aans as t Nederlaands kent de Limbörgse dialektn nen ümlaut in [[verkleanweurd]]e, 't mearvoold van zelfstandige naamweurde en in de vervoging van stearke [[wearkweurd]]e. t Eerste kömp ok völle vuur in Neersassiese dialektn, mer laank nich altied.
* ''Ich'' vuur ''ik'', mer nich ''maache'' vuur ''maakn''. De ''k'' is noa lange vokaaln nich veraanderd in ''ch'', zooas in t [[Hoogduuts]], mer de weurde ''ich'', ''ouch'' en ''mich'' hebt wal eer weg veundn noar 't Limbörgs en vörmt dus oetzeunderingn op n reagel.
* Ne afwieknde manier um biejvooglike naamweurde te vervogn. t Limbörgs maakt gen oonderscheid tusken stearke en zwakke verbuging en kent twee klasn van adjektievn.

In n groot deel van Bels-Limbörg wördt n ampartn groep Limbörgse dialektn sprökn, dee zik steark scheln van de aandere dialektn en meer ansloetn biej de Zuud-Broabaantse dialektn. Disse mist biejvuurbeeld t weurdken ''doe'' vuur de tweede persoon eankelvoald en hebt n aandern klaankinventaris.

In t noordn van Nederlaands-Limbörg wördt n groep dialektn sprökn, dee verwant binn an t [[Zuud-Gelders]], de zoonaamde [[Kleverlaands]]e dialektn.

{{Interwiki|kode=li}}
{{SNLV}}

[[Kategorie:Tweants artikel]]
[[Kategorie:Nederlaanse streektael en dialekt]]
[[Kategorie:Vlaamse streektael en dialekt]]
[[Kategorie:Duutse streektael en dialekt]]
[[Kategorie:Limburg]]
