[[Bestaand:177-bodhran-playing-hinnerk-ruemenapf-0067.jpg|thumb|right|300px|Bodhrán met stökn]]

ne '''Bodhrán''' (sprek oet: '''''baw'''''-''roan'') is ne [[Iers]]e [[liestetromme]] met gewoonlik nen diameter van 25 tot 65 cm, den bespöld wörd met n stok met twee slageandn, ok wal de ''tipper'', ''beater'' of in t [[Iers]] ''cipín'' (sprek oet: ''kip''-'''''ien''''') eneumd. n Kettel is an ene kaante bespönn met n [[sik]]nvel. Det kan rechtevoort ook keunststof materiaal wean, of [[kangeroe]]vel. t Spantuug begeent rechtevoort almear op bestoande spanmechaniekn te liekn.<br />
Van vrooger oet hardn bodhráns n kruus van roondhoolt an de binnkaante wat dr vuur zorgdn det he egaal roond bleef, of um t dinge an vaste te hooldn bie t loopn. Duur verniejde techniekn is t kruus neet mear neudig.

De tromme wörd rechtop eheuldn op de basse van t been, en met eene haande bespöld. Met de aandere haande wörd de tromme recht eheuldn, en de spanning en toonheugte van t vel of ewisseld, duur an de binnkaante van de tromme teegn t vel te drukn of te striekn.

== Geskiedenisse ==
Dr is bewies det de bodhrán wör gebroekt in n ''Iersn Opstaand'' van [[1603]] duur de Ierse troepn as ''oorlogs-'', of ''gevechtstromme'', of det he gebroekt wör vuur t geewn van n ritme vuur de fluitspöllers, of t ankondigen van t korps. Doarumme deankt wat leu det t is of eleaidt van ne oold-keltise tromme.

=== Naamn ===
Doarde gennerasie bodhránmaker Nicholas Driver meant det t woard van t Ierse ''bodhor'' keump, wat "dof, zacht kleenknd" beteeknd. He meant ook det t ''velskaale'' beteekn kan. n Aandere mennige oawer n naamn is det t van t Ierse woard ''bodhar'' keump, wat "doof" inheult. Umdet t nog mer kortns in Ierse meziek te veendn is as vervanging van de [[tamboeriene]], dut n naamn vermoodn det bodhrán ook ne ofleaidige kan wean van de [[Engels]]e ofkortige van tamboeriene: ''bourine''.

=== Meugelike vuurlopers ===
n Bodhrán lik völle op tromn dee't ook völle in [[Afrika|Noord-Afrika]] en t [[Midn-Oostn]] vuurkomt, en hef bepoalde kenmoarkn van tromn dee't roond de Middellaandse Zee en in Arabise muziek vuurkomt. Dr beent ook tradisjonele tromn van Noord-Amerikaanse Indiaann dee't dr völle op liekt.

Umdet n bodhrán ook völle op oolde [[Spanje|Spaanse]] tromn lik, kan t wean det t instrumeant met is enömn duur Iersn dee't oonder n dienst van Spanje hadn evöchtn, of dee't met Spanjaardn op skeepe voarn hadn.

Dr beent ook verhaaln det de bodhrán eerst ne gewone skaale was vuur t verslepn van [[turf|torf]]. De eerste bodhráns warn dan seempele liestn woer dan gewoon n vel oawerhen was etrökn.

Dorothea Hast meant det tot t midln van n 20sten eew t deenk gewoon wör gebroekt vuur t skeaidn van kaf, kokn en bakn, as skaale vuur t opdeenn van etn, of vuur t opsloan van etn of gerei. Hast meant ook det t tot dee tied allene vuur meziek wör gebroekt in boetnstedelike gebeedn. Hee meant ook det t vroogst bekeande gebroek van de bodhrán in meziek boetn ritueeln umme, pas in [[1842]] was. t Gebroek as gewoon instrumeant wör pas in de joarn '60 populair, toew Sean O'Riada dr met begun.

== Bekeandheaid ==
[[Bestaand:177-Bodhran-Hinnerk-Ruemenapf-0037-p70.jpg|thumb|right|300px|Bodhrán as versiering met ofbeelding]]
n Naamn "Bodhrán" keump, vuur zovear bekeand, neet earder as n 17den eew vuur. Dr warn vanzelf al van ooldsher wal slagwoarkinstrumeantn dee't óf met de haande óf met stökke bespöld mosn wordn, mer n bodhrán wör pas noa de joarn '50 bekeand as offisjeel instrumeant, duurdet de Traditionele Ierse Muziekopleawing plaats har. Doarvuur wör- he allene broekt vuur feestn en optochtn in t zuud-westn van Ierlaand.

fealik köm t instrumeant mear op de vuurgroond in n tweedn Ierse Meziekopleaving in de joarn '60, vuural duur groepn zo as [[Ceoltóirí Chualann]] en [[The Chieftains]].

=== Internasjonaal ===
Vuural in Ierlaand, mear ook in [[Schotlaand|Skotlaand]], t noordn van [[Nova Scotia]] en [[Newfoundland]] is n bodhrán bekeand. Ook in [[Cornwall]] wörd n variaant van t instrumeant gebroekt.

Wieter wörd t instrumeant vake as versiering an de mure höngn. De Bodhráns wordt hiervuur spesjaal op eskilderd, met vake [[Kelties]]e ofbeeldings.

== Spölwieze ==
n Bodhrán wördt in t zitn bespöld en röstet rechtop op de basse van n spöller. Hee wörd rechtop eheuldn duur n spöller zinnen oarm en boawnlichaam (Leenkerbasse vuur rechtshaandigen en rechtsumme vuur leenkshaandigen). De haande van disn oarm lig teegn de binnkaante van t vel an, woermet he de spanning van t vel kan veraandern duur härter of zachter te drukn of t spölvlak te veraandern (en doarmet n toonheugte en de deepte van n toon van de tromme). Met de aandere haande wörd de tromme bespöld. Meestieds met n ''cipín'' of met de blote haande. t Stökn was van vrooger oet baseerd op n knokkelbot met twee gewrichtn an t eande, en dus hef t stökn an beaide kaantn nen slagkop. Rechtevoort wordt ze meestieds van [[es]]hoolt of aandere soortn harthoolt emaakt. Johnny McDonagh was n eerstn den met stökke met n kwast an t eande köm, en n rimshot (in eenn slag n raand en t vel raakn).

Dr beent verskeaidene spölwiezn, meestieds verneumd noar t gebeed in [[Ierlaand (laand)|Ierlaand]] woer't ze vandan komt. n Bekeandstn is de [[Kerry]]-stiel, met n stok met twee slageandn. Nen aandern bekeandn is de [[Limerick (Ierlaand)|West Limerick]]-stiel. Den gebrok mear eene kaante van n stok.

[[Kategorie:Tweants artikel]]
[[Kategorie:Muziekinstrumaent]]
[[Kategorie:Slagwoark]]

[[nds:Bodhrán]]
[[ast:Bodhrán]]
[[bg:Бодран]]
[[ca:Bodhrán]]
[[cs:Bodhrán]]
[[cy:Bodhrán]]
[[da:Bodhrán]]
[[de:Bodhrán]]
[[en:Bodhrán]]
[[eo:Bodhrán]]
[[es:Bodhrán]]
[[eu:Bodhran]]
[[fi:Bodhrán]]
[[fo:Bóðrán]]
[[fr:Bodhrán]]
[[ga:Bodhrán]]
[[gd:Bòdhran]]
[[gl:Bodhrán]]
[[he:בוראן (כלי הקשה)]]
[[hu:Bodhran]]
[[it:Bodhrán]]
[[ja:バウロン]]
[[ko:보란]]
[[nl:Bodhrán]]
[[no:Bodhrán]]
[[pl:Bodhrán]]
[[pt:Bodhrán]]
[[ru:Боуран]]
[[sv:Bodhrán]]
[[uk:Боран]]
