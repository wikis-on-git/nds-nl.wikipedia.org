[[Ofbeelding:177-bodhran-playing-hinnerk-ruemenapf-0067.jpg|thumb|right|300px|Bodhrán met stökn]]

ne '''Bodhrán''' (sprek oet: '''''baw'''''-''roan'') is ne [[Iers|Ierse]] [[liestetromme]] met nen algemeenn diameter van 25 tot 65 cm, den bespölt wörd met n stok met twee slageandn, ok wal de ''tipper'', ''beater'' of in t [[Iers]] ''cipín'' (sprek oet: ''kip''-'''''ien''''') eneumd. n Kettel is an ene kaante bespönn met n [[sik|siknvel]]. Dèt kan rechtevoort ook keunstof materiaal wean, of [[kangeroe|kangeroevel]]. t Spantuug begeent rechtevoort almear op bestoande spanmechaniekn te liekn.<br>
Van vrooger oet hardn bodhráns n kruus van roondhoolt an de binnkaante wat r vuur zorgdn dèt-e egaal roond bleef, of um t dinge an vaste te hooldn bie t loopn. Duur verniejde techniekn is t kruus neet mear neudig.

De tromme wördt rechtop eheuldn op de basse van t been, en met eene haande bespölt. Met de aandere haande wördt de tromme recht eheuldn, en de spanning en toonheugte van t vel of ewisseld, duur an de binnkaante van de tromme teegn t vel te drukn of te striekn.

==Geskiedenisse==
Dr is bewies dèt de bodhrán wör gebroekt in n ''Iersn Opstaand'' van [[1603]] duur de Ierse troepn as ''oorlogs-'', of ''gevechtstromme'', of dèt-e gebroekt wör vuur t geewn van n ritme vuur de fluitspöllers, of t ankondigen van t korps. Doarumme deankt wat leu dèt t is of eleaidt van ne oold-keltise tromme.

===Naamn===
Doarde ginnerasie bodhránmaker Nicholas Driver meant dèt t woard van t Ierse ''bodhor'' keump, wat "dof, zacht kleenknd" beteeknd. He meant ook dèt t ''velskaale'' beteekn kan. n Aandere mennige oawer n naamn is dèt t van t Ierse woard ''bodhar'' keump, wat "doof" inheult. Umdèt t nog mear kortns in Ierse meziek te veendn is as vervanging van de [[tamboerijn]], dut n naamn vermoodn dèt bodhrán ook ne ofleaidige kan wean van de [[Engels|Engelse]] ofkortige van tamboerijn: ''bourine''.

===Meugelike vuurlopers===
n Bodhrán lik völle op tromn dee-t ook völle in [[Afrika|Noord-Afrika]] en t [[Midn-Oostn]] vuurkomt, en hef bepoalde kenmoarkn van tromn dee-t roond de Middellaandse Zee en in Arabise meziek vuurkomt. Dr beent ook tradisjonele tromn van Noord-Amerikaanse Indiaann dee-t dr völle op liekt.

Umdèt n bodhrán ook völle op oolde [[Spanje|Spaanse]] tromn lik, kan t wean dèt t instrumeant met is enömn duur Iersn dee-t oonder n Dienst van Spanje hadn evöchn, of dee-t met Spanjaardn op skeepe voarn hadn.

Dr beent ook verhaaln dèt de bodhrán eerst ne gewone skaale was vuur t verslepn van [[turf|torf]]. De eerste bodhráns warn dan seempele liestn woer dan gewoon n vel oawerhen was etrökn.

Dorothea Hast meant dèt tot t midln van n 20sten eew t deenk gewoon wör gebroekt vuur t skeaidn van kaf, kokn en bakn, as skaale vuur t opdeenn van ètn, of vuur t opsloan van ètn of gerei. Hast meant ook dèt t tot dee tied allene vuur meziek wör gebroekt in boetnstedelike gebeedn. Hee meant ook dèt t vroogst bekeande gebroek van de bodhrán in meziek boetn ritueeln umme, pas in [[1842]] was. t Gebroek as gewoon instrumeant wör pas in de joarn '60 populair, toew Sean O'Riada dr met begun.

==Bekeandheaid==
[[Ofbeelding:177-Bodhran-Hinnerk-Ruemenapf-0037-p70.jpg|thumb|right|300px|Bodhrán as versiering met ofbeelding]]
n Naamn "Bodhrán" keump, vuur zovear bekeand, neet earder as n 17den eew vuur. Dr warn vanzelf al van ooldshèr wal slagwoarkinstrumeantn dee-t óf met de haande óf met stökke bespölt mosn wordn, mear n bodhrán wör pas noa de joarn '50 bekeand as offisjeel instrumeant, duurdèt de Traditionele Ierse Meziekopleaving plaats har. Doarvuur wör-e allene broekt vuur feestn en optochtn in t zuud-westn van Ierlaand.

fealik köm t instrumeant mear op de vuurgroond in n tweedn Ierse Meziekopleaving in de joarn '60, vuural duur groepn zo as [[Ceoltóirí Chualann]] en [[The Chieftains]].

===Internasjonaal===
Vuural in Ierlaand, mear ook in [[Schotlaand|Skotlaand]], t noordn van [[Nova Scotia]] en [[Newfoundland]]. Ook in [[Cornwall]] wörd n variaant van t instrumeant gebroekt.

Wieter wörd t instrumeant vake as versiering an de mure höngn. De Bodhráns wordt hiervuur spesjaal op eskildert, met vake [[Kelties|Keltiese]] ofbeeldings.

{{begin}}

[[Kattegerie: Tweants artikel]]
[[Kattegerie: Meziekinsterment]]

[[ast:Bodhrán]]
[[bg:Бодран]]
[[cs:Bodhrán]]
[[da:Bodhrán]]
[[de:Bodhrán]]
[[en:Bodhrán]]
[[es:Bodhrán]]
[[eo:Bodhrán]]
[[eu:Bodhran]]
[[fo:Bodhrán]]
[[fr:Bodhrán]]
[[gd:Bòdhran]]
[[it:Bodhrán]]
[[he:בוראן (כלי הקשה)]]
[[nl:Bodhrán]]
[[pl:Bodhrán]]
[[pt:Bodhrán]]
[[ru:Бойран]]
[[fi:Bodhrán]]
[[sv:Bodhrán]]
