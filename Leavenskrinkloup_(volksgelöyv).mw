't [[Volksgeleuf]], van de '''krinkloop van leven''', høld in dat alles op d' [[Eerde]] in 'n røndtie (krinkloop) løp. 

===Krinkloop===
'n Boom begunt as 'n zøådtie, den gruit, kreg blader en smet weer zøådties op de grond. Dåår begunt 't hele gebøren weer overni-j. Zo giet alles in de natuur in 'n røndtie in van geboren wørden, gruien, veurtplaanten en starven.

Op disse maniere bekekken mænsen zichzølf ok. Toe as ze [[laandbouw]] begunnen te bedrieven. Wårumme as ze ofhaankelijk waren van de [[joarwissellings]]. Mænsen leeft met de natuurlijke gaank, van geboorte, gruien, veurtplaanten en uut de tied kommen, met.

Sommigen dachten dat, as ze de tied uut kommen, heur [[ziele]] d' eerde, ''d' [[onderweerld]]'',  in gunk. Dåår wacht 'e tøt dat 'e d'r uut kon umme verdan te leven in 'n nååzååd. Zo har'j 't røndtie ok in 't geestelijken. De veurølder waren dårumme ok belangriek. Disse luu wørden aait herdacht bi-j de graven. En met belangrieke beslissings wørden ze umme rååd an evrågen. Ok wørden heur an evroagd of as ze 't laand zegenen wollen.

't Leven mos deur egeven wørden. Dårumme deun vrouwluu vake met an vruchtbaarheidsrittuwelen, bi-j [[heilige beume]], stiene of waters. 't Was mooi ewæne as 't kindtie nen jongen was, den kon hølpen op 't laand en ok de name deurgeven. A'j gien kinder kregen, har'j de ewenlange krinkloop van oewen veurølder verbrøkken.

===Ewenlange===
Véúr t [[Kristendom]] hebt volker duzenden jåren lange geleuft in [[Modergodinne|Moe Eerde]]. In verskillende vørms en met vølle næmen. Hum baren al 't leven op Eerde en zørgen veur vruchtbaarheid. Zien symbool is in vølle kulturen de mååne. De mååne het verskillende staanden, wat weer dænken døt an geboren wørden, kinder kriegen en dood gåån. 

Um es æmpies 'n old symbool en tarm, in 't (åle) Nedersaksies gebied, op te numen: De vørm van de [[Germanen|Germaanse]] Ing-[[rune]], uut 't [[Futhark|Germaans magiese alfabet]], mut n' vagina of n'n eikel veurstellen. 't Stiet dus veur vruchtbaarheid. ''-ing'' of ''-ink'' kom iej vake tegen achterop Saksiese achternæmen, wat weer verwes nåår ofstamming. Dit gef bliek van dit geleuf.

A'j  de betekkenisse van oes woord  ''ziele'' uutpluust, dan gef den 't idee dat mænsen vrogger geleuven dat de ziele uut 't water kwam. En dat 'e dåår ok weerumme gung. Di 's dus 'n aander bekiek op de krinkloop. De ziele zol blieven wachtn in ’t water umme nog es geboorn te wørdn.

Dit dænken hef in [[Europa]], bi-j 't boerenvolk, nog tøt um en noabi-j 1800 't vol ehoålden. Aans as in de steden, dåår as de [[Verlechting (stroming)|Verlichting]] 't dænken van de mænsen al eerder te pakken had. Tegenwoordig is de Verlichting bi-jnå heelmååle deur edrungen. Dårumme dænkt mænsen noe zølf heur ægen weg in 't leven te kiezen, en ze ziet zichzølf vri-jer van de natuurlijke gaank van krinkloop.

===Weerldwied===
Dit geleuf ku'w zo bettie overal op de weerld wel vinden. 

'n åle Indiaan zol es ezegt hebben:

''Alles op de weerld wørd in rondtes edååne. Den hemel is rond en 'k hebbe me wies låten maken dat d' Eerde ok rond is as 'n balle en dat de sterren dat ok bint. d' Wind, as 'e op zien starkst is, dræit rond. Vøøgel maakt heur de nøsten in røndties, waant zi-j hebt etzølfde geleuf asse wi-j. De zunne kump båven en weer onder in 'n rondte. De mååne døt etzølfde, en 'n bæiden bint rond. Zølfs de jåårwisselings bint 'n groten rondte en komt aait weerumme wåår as ze begunt bint. Et leven van 'n mænse giet ok in nen rondte van jonk noar jonk. Zo giet alles wåårin leven zit in 'n rondte.''


{{Dialekt|sdz|[[Hardenbarg (gemiente)|'n Arnbarregs]]}}

[[Kategorie:Geleuf]]
[[Kategorie:Geschiedenisse]]
[[Kategorie:Natuur]]
