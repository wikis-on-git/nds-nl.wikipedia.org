't [[Volksgeleuf]], van de '''krinkloop van leven''', höld in dat alles op d' [[Eerde]] in 'n röndtien (krinkloop) löp. 

===Krinkloop===
Nen boom begunt as 'n zöödtien, den gruit, kreg bläder en smet weer zöödties op dn grond. Doar begunt 't hele gebeuren weer oaverni-j. Zo giet alles in de natuur in 'n röndtien in van geboren wörden, gruien, veurtplaanten en starven.

Op dizzen maniere bekekken mèènsen zichzölf ok. Toe as ze [[laandbouw]] begunnen te bedrieven. Woar as ze ofhaankelijk waren van de [[joarwissellings]]. Mèènsen leeft met de natuurlijke gaank, van geboorte, gruien, veurtplaanten en uut de tied kommen, met.

Sommigen  dachten dat, as ze de tied uut kommen, heur [[ziele]] d' eerde in gung. D' [[onderweerld]]. Doar wacht 'e töt dat 'e d'r uut kon umme verdan te leven in 'n noazoad. Zo har'j 't röndtien ok in 't geestelijken. De veuroldern waren doarumme ok belangriek. Dizze luu wörden aait herdacht bi-j heur graven. En met belangrieke beslissings wörden ze um road an evroagd. Ok wörden heur an evroagd of as ze 't laand zegenen wollen.

't Leven mos deur egeven wörden. Doarumme deun vrouwluu vake met an vruchtbaarheidsrittuwelen, bi-j [[heiligen beume]], stiene of waters. 't Was mooi ewest as 't kindtien nen jongen was, den kon hölpen op 't laand en ok dn naam deurgeven. A'j gien kinders kregen, har'j de eeuwenlange krinkloop van oewen veuroldern verbrökken.

===Eeuwenlange===
Véúr t [[Kristendom]] hebt völkers duzenden joaren lange geleuft in [[Modergodinne|Moe Eerde]]. In verskillenden vörms en met völle näme. Hum baren al 't leven op Eerde en zörgen veur vruchtbaarheid. Zien symbool is in völle kulturen de moane. De moane het verskillenden staanden, wat weer döt dèènken an geboren wörden, kinders kriegen en dood goan. 

Um es èmpies 'n old symbool en tarm, in 't (oale) Nedersaksies gebied, op te numen: Dn vörm van de [[Germanen|Germaanse]] Ing-[[rune]], uut 't [[Futhark|Germaans magiese alfabet]], mut ne vagina of nen ekel veurstellen. 't Stiet dus veur vruchtbaarheid. ''-ing'' of ''-ink'' kom iej vake tegen achterop Saksiesen achternäme, wat weer verwes noar ofstamming. Dit gef bliek van dit geleuf.

A'j  de betekkenisse van oezen woord  ''ziele'' uutpluust, dan gef den 't idee dat mèènsen vrogger geleuven dat de ziele uut 't water kwam. En dat 'e doar ok weerumme gung. Di 's dus 'n aander bekiek op de krinkloop.

Dit dèènken het in [[Europa]], bi-j 't boerenvolk, nog töt um en noabi-j 1800 't vol eholden. Aans as in de städe, doar as de [[Verlechting (stroming)|Verlichting]] 't dèènken van de mèènsen al eerder te pakken had. Tegenwoordig is de Verlichting bi-jnoa heelmoale deur edrungen. Doarumme dèènkt mèènsen noe zölf heur eagen weg in 't leven te kiezen, en ze ziet zichzölf vri-jer van de natuurlijke gaank van krinkloop.

===Weerldwied===
Dit geleuf ku'w zo bettie oaveral op de weerld wel vinden. 

Nen oalden Indiaan zol es ezegt hebben:

''Alles op de weerld wörd in röndtes edoane. Den hemel is rond en 'k hebbe me wies loaten maken dat d' Eerde ok rond is as nen bal en dat den sterns dat ok bint. Den wind, as 'e op zien starkst is, dreit rond. Vogels maakt heur de nösten in röndties, waant zi-j hebt etzölfde geleuf asse wi-j. De zunne kump boaven en weer onder in nen röndtie. De moane döt etzölfde, en ze beiden bint ze rond. Zölfs de joarwisselings vörmpt in heur oavergoan nen groten rondte en kump aait weerumme woar ze begunt bint. Et leven van 'n meanse giet ok in nen rondte van jonk noar jonk. Zo giet alles woarin leven zit in nen rondte.''


{{Dialekt|sdz|[[Hardenbarg (gemiente)|older 'n Arnbarregs]]}}

[[Kategorie:Geleuf]]
[[Kategorie:Geschiedenisse]]
[[Kategorie:Natuur]]
