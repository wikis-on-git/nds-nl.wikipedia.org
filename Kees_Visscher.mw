'''Kornelis Hendrik (Kees) Visscher''' ([[Wòlle]], [[8 febrewaori]] [[1930]] – [[n Daam]], [[20 april]] [[2007]]) was een [[Grunnegs|Grunningstalige]] schriever en verhalenverteller.

Visscher gruide op in [[Hogezaand]]. Hij begunde te schrieven in 't [[Nederlaands]], mar stapte al rap aover op 't [[Veenkelonioals|Veenkeloniaole]] Grunnings. Zien verhalen stunden onder meer in de Grunninger tiedschriften ''[[Toal en Taiken]]'' (daor as e redacteur van ewest hef) en ''[[Krödde (tiedschrift)|Krödde]]'' en in 't Oost-Friese ''[[Diesel (tiedschrift)|Diesel]]''. Ok verscheen wark van hum in de ''[[Winschoter Courant]]'' en 't ''[[Dagblad van het Noorden|Nieuwsblad van het Noorden]]''. Onder de titel "Zo dag en deur" las e een bulte eigen verhalen veur op [[Radio Noord]], die ok in drei bundels uutegeven wördden. Mit humoristische vertellegies gunk e vake de pervincie rond.

In Visscher zien literaire verhalen speult meermaols zien autobiografische herinnerings an de [[Tweede Wereldoorlog]], die as e belèefde in Hogezaand. Veurbielden van zokke verhalen bint "Morellen", "Oranjebitter", "Appels in t paark" en "Martha". Veur zien verhalenbundel ''Appels in t paark'' kreeg hij in 1986 de [[Literaire Pries]] van [[Stichting t Grunneger Bouk]]. In 1997 kende de Duutse stad [[Leer (stad)|Leer]] hum de [[Wilhelmine-Siefkes-Pries]] toe veur vier verhalen die later in de bundel ''Oranjebitter'' kwamen te staon. In 2006 ontvöng e de [[Wessel Gansfortpries]], de tweejaorlijkse culturele pries van [[Grunnen (provìnzie)|pervincie Grunning]].

Töt zien pensionering warkte Visscher bij eerappelmaalbedrief AVEBE. In 1970 verhuusde hij naor n Daam, waor hij op 77-jaorige leeftied uut de tied kwaamp. In 2011 höld stichting Kunstgaang Kaampke in [[Stedum]] een Kees Visscherdag, waorop volk det drok op zien wark was daoruut veurlas. Hij was de va van kurendriever [[Bert Visscher]] en van [[nöalstukken|columnist]] en journalist [[Jos Visscher]].

==Citaot==
:''Over t spoor reden de traainen noar Schanze en noar Stad. Noast t spoor haar je din de spoorwieke vol raait en gedaaierte, de wiekswale, de klinkerweg, de riebe, de wonentjes en de toentjes en d'iesboane doar achter: dat was de wereld doar wie touhuilen boeten schoultied, bliede, grammieteg, ofgunsteg of verdraiteg, mor zunder rust of duur. n Smale wereld, en toch braid genog veur ons, dou nog.''
:''Nou ja, en je haren Roza Stubbe. Bietieden draaiden Berend en Raaintje heur aarm achter heur rugge om en ruipen: "Hou haitst doe?" "Roza." "Hou nog meer?" "Roza Stubbe." "Doe logst." "Roza Stutterbek." Din laagden de jongens, mit braide glieven van bekken. En Roza schraifde, t dee zeer: heur aarm, en ook van binnen, mog j'aannemen.''

:Uut: 'Oranjebitter', in: Kees Visscher, ''Oranjebitter. Verhoalen'' (Staalboek Veendam, 1999; eciteerd uut de tweede drok, 2003, blz. 19)

==Boeken==
*''Appels in t paark'' (verhalen, Stichting t Grunneger Bouk, 1985)
*''Zo dag en deur. De vertelstertjes van Radio Noord'' (Mollebone Literair/Stichting t Grunneger Bouk, 1987)
*''Zo dag en deur 2. n Nije riege vertelstertjes van Radio Noord'' (Staalboek Veendam/Stichting t Grunneger Bouk, 1987)
*''Zo dag en deur 3. Nog n riege vertelstertjes van Radio Noord'' (Staalboek Veendam/Stichting t Grunneger Bouk, 1991)
*''Martha. Vertelsters van d'spoorwieke'' (verhalencyclus, Staalboek Veendam/Stichting t Grunneger Bouk, 1992)
*''Klaaine nachtmeziek. Lichtvoutige vertelsters van Radio Noord'' (Staalboek Veendam, 1997)
*''Oranjebitter. Verhoalen'' (Staalboek Veendam, 1999; tweede drok 2003)
*''Juffrouw Fictorie. Verhalen'' (naor 't Nederlaands bewarkte verhalen uut ''Appels in t paark'' en ''Oranjebitter'', Noordboek, 2000)
*''Veur die allain. Verhoalen'' (Staalboek Veendam, 2002, mit spaigelploatje)
*''Martha. Een vertelling'' (Bzztoh, 2005, Nederlaandstalig)

==Uutgaonde verwiezings==
*[https://www.youtube.com/watch?v=_rdLGf0lx9I Veurelezen fragment uut Visschers verhaal ''Morellen'']

{{Dia|Dit artikel is eschreven in 't [[Zuudwest-Drèents]].}}

{{DEFAULTSORT:Visscher, Kees}}
[[Kategorie:Drèents artikel]]
[[Kategorie:Schriever ien t Grunnegs]]
[[Kategorie:Nederlaanse regionaole omroep]]
