'''Gottschalk van Orbais''' (bi'j [[Mainz]], omdebi'j 800 - [[Hautvilliers]], 30 oktober, tussen 866 en 870) was een [[Saksen|Saksische]] monnik die een varregaonde predestinatieleer verkondigden en daorumme veroordeeld wordden.<br/><br/>

==Ofkomst==
Gottschalk worrden geboren as zeune van een Saksische graof. Zien va hef hom als 'puer oblatus' ofestaon an 't klooster van [[Fulda]] ([[Hessen]]). Dit gebeurden rond de tied dat [[Karel de Grote]], die de [[Saksen]] had ekerstend, uut de tied kwaamp. 't Jong zien arfgoed worrden tegeliekertied an 't klooster oaveredragen, zoas dat de [[Regel van Benedictus]] veurschreef.<br/><br/>

==De kienderschenking==
Krek in Gottschalks tied beleefden de kienderschenking, de ''oblatie'', heur hoogtepunt. Volngs de Akense concilies van 816/817 mos de oblaat hom zien hiele leben an de Regel holden. Mede deur dizze lebenslange gebondenheid an 't klooster bleuiden in de [[middeleeuwen]] de kloosterschoelen en universiteiten. De wetmaotigheid van de bindende oblatie wordden nog ies bekrachtigd op 't concilie van [[Worms]] (868), al had paus [[Nicolaas I]] eschreben: "Er is gien goeds dat niet vri'jwillig is." De kienderschenking wordden uuteindelek in 1430 ofeskaft.<br/><br/>

==Onder Hrabanus==
De jonge Gottschalk stund in Fulda onder 't gezag van de olde [[Hrabanus Maurus]], iene van de meest gezaghebbende theologen van zien tied. Hrabanus was in de leer ewest bi'j [[Alcuinus van York]], de 'architect van de culturele renaissance van 't [[Fraankische Riek]]'. Hrabanus had veur Gottschalk een monastieke lebenswaandel veur ogen, maor Gottschalk was 't daor nog niet mit eens. Hi'j zèe dat zien gelofte hom ofedwongen was en dat zien plaotsing in 't klooster in stried was mit 't Saksische recht. In 829 dienden de zaak in [[Mainz]]. Gottschalk wordden in 't geliek esteld en leut Fulda achter hom.<br/><br/>

==Gottschalks leer==
Gottschalk brak niet mit 't geesteleke leben daoras hi'j hom zo muuizaam an ontworsteld had. Hi'j verbleef in aandere kloosters en ontpopten hom tot riezend predeker. Meugelek hef 't hom allennig vergund ewest umme Fulda veur een aander klooster te toesen. Toch lik hi'j een geboren en getogen theoloog ewest te hebben. Onder invloed van [[Augustinus]] (354-430) gunk hi'j een varregaonde leer van dubbele predestinatie verkondigen. Dizze leer höld in dat [[God]] veurbestemt wie of ter in de hemel kömp en wie of ter in de hel kömp. Slechts een luttel antal meensen is veurbestemd veur verlossing. Det was een bliede boskop daor as 't [[christendom]] niet geliefder van kon haopen te worden. Toch vönden Gottschalk aordig wat anhangers. Hi'j worrden tussen 835 en 840 tot priester ewied in 't klooster van [[Orbais]] en deud missiewaark in Italië en oostelk [[Europa]].<br/><br/>

==Veroordeling==
Toen as Hrabanus heurden oaver Gottschalks predikaosies, klöm hi'j in de pen en schreef stokken teeng zien olde leerling. Krek toen as Hrabanus ni'je ienvloed kreeg as [[aartbisschop]] van Mainz, kwamen hi'j en Gottschalk bi'j menare umme te twisten oaver heur meningsverschillen in anwezigheid van koning [[Lodewijk de Duutser]]. Dizze synode veroordeelden de leer van Gottschalk. De ''monachus gyrovagus'' (zwarvende monnik) wordden ofeskilderd as een i'jdele onruststaoker. Een jaor later perbeerden hi'j hom opni'j te verdegiden, mar hi'j wordden weer veroordeeld. Zien schrieveri'je wordden verbraand en hi'j wordden egeseld en veroordeeld tot lebenslange opsluting in 't klooster van Hautvilliers bi'j [[Reims]]. Daor maakten hom aartsbisschop [[Hincmar van Reims]] 't leben zoer. De stried oaver de predestinatie gunk varder en in 863 wordden Hincmar deur paus Nicolaas I naor 't concilie van [[Metz]] ereupen, mar hi'j is nooit egaone. Gottschalk is niet lange daorna in Hautvilliers esturven zonder hom mit de karke te verzoenen.<br/><br/>

==Waark==
Gottschalk was een schaarp denker, mar hi'j wus hom niet te matigen, wat hom dan ok parten speulden. 't Meeste van zien waark is niet bewaord ebleben. Fragmenten van zien schrieveri'je bent anehaald deur aandere schrievers en bent op die manier bewaord. In 1931 wordden zien waark ''De praedestinatione'' ontdekt in een biebletheek in [[Bern]]. Bekend is Gottschalks gedicht ''Waorumme vraog ie mi'j te zingen?'', dat verschillend interpreteerd wordt. Sommige luu denkt dat 't an 't Christuskiend ericht is. De eerste strofe luudt:<br/><br/>

{|
|-----
|
:''Ut quid iubes, pusiole,''
:''quare mandas, filiole,''
::''carmen dulce me cantare,''
::''cum sim longe exul valde''
:::''intra mare?''
::''o cur iubes canere?''
|
:''Waorumme wil ie, jonggien,''
:''waorumme vraog ie, zeuntien,''
::''da'k oe een zuut liedtien zinge,''
::''ik binne ja zo wied verbannen''
:::''in dizze zee.''
::''O waorumme vraog ie mi'j te zingen?''
|}
<br/>

==Literetuur==

* Alders, Hanny, ''Waarom vraag je me te zingen...? Een levensgeschiedenis'', Conserve, 1988
* Boswell, John, ''Christianity, Social Tolerance, and Homosexuality: Gay People in Western Europe from the Beginning of the Christian Era to the Fourteenth Century'', The University of Chicago Press, 1980
* Boswell, John, ''The Kindness of Strangers: The Abandonment of Children in Western Europe from Late Antiquity to the Renaissance'', Pantheon, 1988
* ''Catholic Encyclopedia'', The Encyclopedia Press, 1914
* Diem, Albrecht, Een verstoorder van de ''ordo'': Gottschalk van Orbais en zijn leer van de dubbele predestinatie, in: Mayke de Jong, Marie-Thérèse Bos en Carine van Rhijn (saomenstellers), ''Macht en gezag in de negende eeuw'', Utrechtse Historische Cahiers, jaorgang 16, nr. 2/3, Verloren, 1995
* Jong, Mayke de, ''Kind en klooster in de vroege middeleeuwen: Aspecten van de schenking van kinderen aan kloosters in het Frankische Rijk (500-900)'', Academisch Proefschrift, 1986
* Schulte Nordholt, Jan Willem, ''Waarom wil je dat ik zing?'', Boekmakerij Gert-Jan Buitink, 1995

[[Categorie:Drèents artikel]]
[[Categorie:Geschiednis]]
[[Categorie:Christendom]]
[[Categorie:Religie]]
[[Categorie:Duutslaand]]
