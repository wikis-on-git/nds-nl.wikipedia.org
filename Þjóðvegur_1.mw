{wiu}
'''Þjóðvegur 1''' öf '''Hringvegur''' ([[Tweants]]: ''Laandswegge 1'' öf ''Reengwegge'') is ne nasjonoale stroate in [[Ieslaand]] det roond t heale [[eilaand|eailaand]] geet en de dichstbevölkte deile van t laand verbönd. De tötoale längte is 1,339 km. n Antal van de bekantste pläkke in Ieslaand, zoo-as n [[Seljalandsfoss]], [[Skógafoss]] en [[Jökulsárlón]] ligt laanks de wegge.

n Sirkel was dich-moakt in [[1974]] öm de 1100-jöarig anweazigheaid van menksn öp t eailaand te viern. Ok is n deil van de wegge de laangste brögge van Ieslaand oawer n [[Skeiðará]].

==Karäkteristiekn==
Veur biejnoa zinne heale längte is de wegge twea löane bread met eann loan elke richtige oet. Woar t deur gröttere städskns geet kö't antal löane vergröt wörn; ok is dit zoo in n [[Hvalfjörður-tunnel]]. De measte kleainre brögn hebt moar eann loan en bint moakt van holt öf stoal. De wegge is veur t grötste deil asfalteard, moar d'r bint nöch aajt stökke in t eustn woar d'r greend leg.

Öndaanks de't asfalteard is bint d'r nöch aajt stökke moakt in de jöare [[1940]] woar d'r gevöartn bint as bleende böchte en bleende heuweln, brögn met moar eann loan, en smalle [[bergpas|bergpässe]]. A't weenter is könt iezige wegn en skerpe weendn t ok gevoarlik moakn.

De maximumvlöksheaid öp t grötste deil van de wegge is 90 km/u.

===Gevöare===
Þjóðvegur 1 geet oawer n [[Skeiðarársandur]], nen plak woar nen gletsjer smölt woardeur t moakn van wegn doar meujlik is. Ok is d'r öp dissen plak mangs öntplöffign tiedns oetbarstign van n [[Grímsvötn]]. Brögn en oare stökke van de wegge mött oft herbaawd wörn deur disse oetbarstign.

===Verkear===
Verkear öp de wegge verskilt per lokoasie: in en biej [[Reykjavík]] is t antal voortuugn öp de wegge önnevear 5.000-10.000 per dag, moar öp de stökke dee't wiedst van de gröttere städskns leg kö'j meender as 100 voortuugn per dag zeen.

De Ringwegge is populair met toeristn an-zee't t grötste deil van t laand berik en mangn nen interssantn plak d'r dreks an leg. t Is aajt nen populairn tour wes veur Ieslaandse femilies moar de loatste jöare is t ok populair wörn met boetnlaanders dee öf nen autoo huurt öf met n pont biej [[Seyðisfjörður]].
