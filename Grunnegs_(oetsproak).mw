De '''oetsproak van t Grunnegs''' is ain van de typisch-heden dij t [[Grunnegs]], Grunnegs môkt. t Verschilt nogaal van de oetsproak van de aander [[Nedersaksisch|Leegsaksische dialekten]]. t Grunnegs staait, noa t [[Limbörgs]], t wiedst van t [[Standerdnederlaands]] ôf. Ain van de rezens hierveur is de oetsproak. Dizze oetsproak is veurkommen oet t [[Freesk|Frais]] en n Grunnegse toalontwikkelen dij steevon ien begun van de [[19e aiw]] (zai [[Nijgrunnegs]]). Veur dij tied leek de oetsproak van t Grunnegs slim op dij van t Frais. Allend t [[Westerkertaaiers]] het dit aksìnt beholden. Dizze ziede gìldt din ook nait veur t Westerkertaaiers en t [[Westerwôlds]]. n Streepke tuzzen twij klinkers betaikent n ôfbroak, gain nije lettergreep. De letters worden dus aanmekoar oetsproken as of dat t ain letter wèst wezen zol.

== Algemain ==
Veul klinkers worden ien t Grunnegs net even aans oetsproken as ien t Nederlaands, woardeur man van n Grunnegs aksìnt proaten kin. Veulaal wordt dit aksìnt kenmaarkt deur [[tweeklaank|twijklaanken]] en [[brekking (taol)|brekens]]. Zai ook t artikel [[Diftongen in t Grönnegs]] veur meer informoatsie hierop. Hieronder worden de klaanken ien t Grunnegs besproken.

=== Klinkers ===

{| class=prettytable
|- 
! Letter
! Oetsproak
! Veurbeeld (Grunnegs)
! Veurbeeld (aander toal)
|-
|a (/ʌ/)
|middellaange klank tuzzen aa en è ien
|rag
|back (Brits Engels)
|-
|aa (/æː/)
|laange klank tuzzen aa en è ien
|laand
|land (Brits Engels)
|-
|ai (/ɒɪ/)
|aj (sums oj)
|nait
|night (Brits Engels)
|-
|aai (/ɒːɪ/)
|aaj (sums ôj)
|braai
|buy (Brits Engels)
|-
|e (/ɛə/)
|körte e-klank
|bred
|redden (NL)
|-
|ee (/ei/)
|eey
|neem
|name (Brits Engels)
|-
|ee (/ĩːə/)
|laange i-klank
|beern
|peer (NL)
|-
|è (/ɛːə/, olle lu en Oostfraizen zèggen maisttieds /ɪːə/)
|laange e-klank
|wèst
|faire (FR)
|-
|eu (/əʊ/)
|ö-uuw
|Euvelgunne
|know (Austroalisch Engels)
|-
|eu (/øː/)
|laange u-klaank
|veur 
|deur (NL)
|-
|i (/ɪə/)
|körte i-klank
|dit
|dit (NL)
|-
|ie (/i/)
|körte ii-klank
|rieten
|biet (NL)
|-
|ie (/iːə/)
|laange ii-klank
|ziel
|hier
|-
|ì (/ĩːə/)
|laange i-klank
|ìnde
|peer (NL)
|-
|ij (/æi/)
|ij-klank richten a 
|drij
|day (Cockney Engels: [tij])
|-
|o (/ɔə/)
|n körte o-klank
|kon
|bot (NL)
|-
|oo (/oʊ/)
|oouw-klank
|Winschoot
|know (Amerikoans Engels)
|-
|ô of ò (/ɒːə/)
|laange o-klank
|ôf
|zône (FR)
|-
|ö (/ʏœ/ of /œ/, ôfhaankelk van t woord)
|as de [[Haogs|Heegse]] ui
|kört
|first (Brits Engels)
|-
|oa (/ɔːə/)
|oo vôlgd deur r
|poalen
|oor
|-
|oe (/u/ of /ʏu/, ôfhaankelk van t woord)
|as ien t Nederlaands
|oet
|koe
|-
|ou (jongere generoatsie: /æʊ/, ollere generoatsie: /ɛʊ/, Hoogelaandsters: /ɒʊ/)
|a-oe
|doun
|down (Amerikoans Engels)
|-
|u (/ʏ/ of /ʏə/, ôfhaankelk van t woord)
|körte u
|dut
|rust
|-
|uu  (/y/)
|körte uu-klank
|schuurtje
|lucas (NL)
|-
|uu (/yə/)
|laange uu-klank
|uur
|duren (NL)
|-
|ui (/ɜʏ/)
|a-uu
|luip
|duister (NL)
|-
|ui (/ɜːɪ/)
|öj
|gruien
|
|}

=== Mitklinkers ===
De volgende mitklinkers kommen mit dij van t Nederlaands overain: b, d, f, g, h, j, k, l, m, r, s, x en z. De ôfwiekende gevalen (c, n, p, q & t) stoan hieronder beschreven. Let op: de oetsproak van de letters is de aalgemaine oetsproak hiervan, zo as aan t begun en aan t ìnde van n woord. Ien kombinoatsies mit aander letters kin de oetsproak veraandern. Zai de vôlgende seksie veur meer informoatsie hierop.

{| {{prettytable}} width="60%"
|- style="background: #efefef;"
! width="15%" |Letter
! width="50%" |Oetsproak
|-
|c
|''"komt allìnd ien t Grunnegs veur ien kombinoatsie ch"''
|-
|k
|k-klank mit körte ch-klank der aachteraan
|-
|n
|n-klank woarbie dails deur de neus proat wordt en de tong veurien verwölf ploatst wordt
|-
|p
|p-klank mit körte h-klank der aachteraan
|-
|q
|''"komt nait ien t Grunnegs veur"''
|-
|t
|th-klank mit n körte sisklank der deur hìn
|-
|w
|w-klaank woarbie locht onstnapt, woardeur t klinkt as of der n 'h' deurhìn zègd wordt
|}

== Kombinoatsies ==
[[Ofbeelding:Toalgebied Oost Grönnen.PNG|right|thumb|De vertoalen van t Nederlaandse woord "brood" ien oost Grunnen]]
=== vôlgd deur -e ===
As bepoalde letters ien t Grunnegs vôlgd worden deur n -e, veraandert de oetsproak van dij letters. n Goud veurbeeld is t [[Hoogelaandsters|Hoogelaandster]] woord ''stoet''. Ain van de belaangriekste verschillen tuzzen t [[Veenkelonioals]] en t Hoogelaandsters is t aachtervougsel -e. t Woordt ''stoet'' zol den ''stoete'' worden. Dochs is dit nait t gevaal, t wordt noamelk ''stoede'', môr ook ''tìnde'' in stee van tìnt, ''madde'' ien stee van ''mat''. Ien t oosterlieke [[Oldambtsters]] wordt t wel ''stoete'' sègd. Zai ook t koartke hiernoast.

n Aander veurbeeld is de -k, bieveurbeeld ien t woord ''mok'', wat ien t [[Veenkelonioals]] ''mokke'' wordt. De kombinoatsie -kk wordt den oetsproken as de -g, bieveurbeeld ien ''guten Tag''. Dij kombinoatsie wordt ook wel as ''kh'' schreven, dus wordt de oetsproak [mokhe]. Ien t Duuts zol ''Ein Mogge'' dezulfde oetsproak hebben as t Veenkelonioalse ''Ain mokke''.

Dit gebeurt ook mit de -p. As doar n -e aachter komt, veraandert de oetsproak ien n -b. t Hoogelaandster woord ''klomp'', veraandert den in ''klompe'', mit as oetsproak [klombe].

De -s veraandert ien n -z, bieveurbeeld bie ''schaans'' - ''schaanze'' of ''kees'' - ''keze''. Dit kint man ook ien t Nederlaands bie meervolden. 

De dubbele -ff veraandert ien -v of -vv, bieveurbeeld ''plof'' - ''plovve''. De oetsproak gaait den laankzoam noar de -w tou.

Dizze veraanderens gìlden nait allìnd veur zulfstandege noamwoorden, môr over t aalgemain ook bie waarkwoorden en meervolden. Summege kombinoatsies veraandern zulfs bie elke volgende klinker, bieveurbeeld ''Warffum'' - ''Waarvum''.

=== Waarkwoorden ===
Bie waarkwoorden gaait t ongeveer t zulfde. Hieronder staait n schema mit doarien de oorspronkelke letter, de nije letter/klank (den nait aaltieds wordt de spèllen noar de oetsproak aanpaast) en n veurbeeld. Bie de nije letter staait de ' veur n stoot dij verliekensboar is mit n kört oetsproken -u; de -kh staait veur de Duutse -g; de -ə staait veur n stomme e, zo as ien t Nederlaandse lop'''e'''n, wat aigelks n kört oetsproken -ö is.

{| {{prettytable}} width="60%"
|- style="background: #efefef;"
! width="15%" |Olle letter
! width="15%" |Nije letter
! width="30%" |Veurbeeld
! width="30%" |Oetsproak
|-
| -ben, -ven,
|m mit n körte -b oetsproak
|even
|ee<small>b</small>m
|-
| -aauwen
| -aauw<small>d</small>n
|daauwen
| -
|- 
| -chten
| -ch-hen
|wachten
|wach-hen
|-
| -den
| -dn
|peerden
|peedn
|-
| -gen
| -khng
|maggen
|makhng
|-
| -jen
| -j<small>u</small>n
|aanpitjen
|aampitj<small>u</small>n
|-
| -ken
|'ng
|môken
|mò'ng
|-
| -elen
| -oln
|kwedelen
|kweedoln
|-
| -men
| -mm
|nemen
|neemm
|-
| -nen, -nden
| -nn
|landen
|lann
|-
| -pen
|'m
|lopen
|loo'm
|-
| -eren
| -ōdn
|vouern
|vouwədn
|-
| -ten
| 'n
|proaten
|proa'n
|-
| -uien
| -öj<small>d</small>n
|bluien
| -
|-
| -wen
| -<small>d</small>n
|daauwen
|daau<small>d</small>n
|-
| -zen
| -zn
|lezen
|leezn
|}

=== sv- ===
De kombinoatsie sv- is n kombinoatsie dij ook voak schreven wordt as sw-, omreden de oetsproak tuzzen de [sv] en de [sw] ien zit. Dit wordt maisttieds broekt as de sw- vôlgd wordt deur n -i of n -e, bieveurbeeld Sveden, svinden en Svitzerlaand. Dochs is de spèllen Sweden, swinden en Switzerlaand ook korrekt.

=== -r- ===
As n -r nait aan t begun van n woordt staait en vôlgd wordt deur n aander mitklinker, den wordt e nait oetsproken. Bieveurbeeld ien t woord "waark", wat oetsproken wordt as [waak]. Dit gìldt aaid, dus ook bie n kombinoatsie woord, bieveurbeeld van "doar" [doar], en "doarmit" [doamit]

=== h- ===
As n woord begunt mit n h-, vôlgd wordt deur n klinker en veurgongen wordt deur n mitklinker, wordt dizzent nait oetsproken. Ien de oetsproak kommen t woord mit de h- en t woord derveur aan mekoar vast. Bieveurbeeld: ''dat hotel'' krigt as oetsproak ''[daddootèl]''. Hierbie wordt de regel vôlgd zo as hierboven beschreven dat de -t veur n mitklinker veraandert ien n -d.

=== Me- ===
Woorden dij ien t Grunnegs begunnen mit me-, zo as "meneer", "metoal" en "medalje", doarvan veraandert de e- sumtieds ien n a-oetsproak. Man zègt den "manneer", "matoal" en "madalje". Dit schrieft man nait.

=== -ui- ===
Ien t Grunnegs worden veul woorden mit "-ui" mòkt. Ien summege varianten, zo as t Raaiderlaands en t Stadjeders, spreken t nait oet as "ui", mòr as "ai". Man leuft dat dit vrouger ien haile pervìnzie zo wèst het. Dus nait "gruin", "blui" en "luip", mòr "grain", "blai" en "laip". Op t Hogelaand en en op Börkem zègt man nog aingoal "hai laip".

== Grunnegs Nederlaands ==
Mit ''Grunnegs Nederlaands'' wordt t aksìnt bedould dij Grunnegers hebben as zai Nederlaands proaten. t Vernuimdste veurbeeld hiervan is t ienslikken van de -en, tot n of 'n tou, bieveurbeeld van "even" noar "ee<small>b</small>m". 

De letters worden binoa hailmoal t zulfde oetsproken as ien t Grunnegs, de t<small>s</small>, p<small>h</small>, enz. lôten aine Grunnegers heerkennen. De aa is ien t Grunnegs Nederlaands wel aans as ien t Grunnegs. t Is de vlot oetsproken kombinoatsie èë, verliekensboar mit de Brits Engelse oetsproak van ''land''. Behaalve de oetsproak van de letter l komt de oetsproak van ''laand'' in t Grunnegs binoa hailmoal overain. 

n Goud veurbeeld is "''Ij zee: Hem wij daddoouk gdèn?''" veur t Nederlaandse "''Hij zei: Hebben we dat ook gedaan?''", tegenover t Grunnegse "''Oi zee: Hem wie daddoouk doan?''". 

Noast woorden, t aksìnt en t vlotte proaten worden ook typisch Grunnegse zinskonstruksies bruukt, zo as "''Je doet me daar geen knup om toe.''" As eerst wordt t woord "me" in t Nederlaands noeit op dij stee zet, môr in t Grunnegs wel. Hierbie gaait t den om de wil van aine ("Doe gaaist ''mie'' doar nait ien" = ik wil nait datst doe doar in gaaist). Doarnoast is t woord "knup" n letterliekse vertoalen van t Nederlaandse woord "knoop". As lèste is de oetdrokken "ergens om toe" nait korrekt Nederlaands, môr in t Grunnegs juust wel ("aargens om tou" = ergens omheen).

Wat ook wel ais gebeurt is dat aine Grunnegse woorden letterlieks noar t Hollaands vertoalen gaait, zo as ''sijpel'', ''boon'' en ''puitje'' veur ''ui'', ''zolder'' en ''zakje''.

n Tegenhanger hiervan is t ''Nederlaands Grunnegs'', dat de invloud van t Nederlaands op t Grunnegs weergeft. Hierbie zol bovenstoande zin in t Grunnegs worden: "''Dust mie doar gain knoop om hìn''" ien stee van t geve Grunnegse "''Dust mie doar gain knup om tou''".

Nog n poar veurbeelden van Grönnegs Nederlaands:

* ''M'n mae is gister tot t venster uitgekroop'm om kwajongs tot de tuin uit te jaeg'ng, maer ze heeft hun niet pak'ng gekund.'' (Mijn moeder is gisteren uit het raam geklommen om kwajongens uit de tuin te verjagen, maar ze heeft hen niet kunnen pakken.)
* ''Reken maer dat ij t om mans gehad heeft. IJ was ja de enegste die der om kwart na drie geweest is; en wie moet t aenders weezn.'' (Ga er maar van uit dat hij het heeft gedaan. Hij was immers de enige die er om kwart over drie is geweest; en wie zou het anders moeten zijn?)
* ''Sikkem drie week geleed'n heb'm we fiets'n gedaen naer Fraankrijk toe.'' (Bijna drie weken geleden hebben we naar Frankrijk gefietst) 

{{Grunnegs woordenbouk}}

[[Kategorie:Grunnegs artikel]]
[[Kategorie:Grönnegse toalwiezer]]
