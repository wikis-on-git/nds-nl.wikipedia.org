[[Ofbeelding:Location Southern Ocean.svg|thumb|De Zudelike Oceaan naor de definitie van de Internationale Hydrografische Organisatie]]
De '''Zudelike Oceaan''', '''Antarktische Oceaan''', '''Zuudpoolzee''' of '''Zudelike Ieszee''' is een aordig ni'je term veur de [[oceaan]] rondom [[Antarktika]] henne. De oceaan lop van Antarktika tot an 60 graoden zuderbriedte, of tot an de [[Antarktische konvergentie]], een oceaankontrei die mit et seizoen op-en-daele gaot.

In de Zudelike Oceaan vermengen de kolde, noordwaarts stromende waeters van et Antarktische gebied heur mit de warmere [[Subantarktis|subantarktische waeters]]. Eerder, en deur sommige [[geografie|eerdriekskundigen]] nog altied, wodden disse oceaan eziene as de zudelike gedieltes van de doedestieds roemer edefinieerde [[Indisken Oceaan|Indische Oceaan]], [[Atlantische Ozeoan|Atlantische Oceaan]] en [[Grote Oceaan]].

Van de vuuf oceanen is de Zudelike Oceaan de vierde in grootte. Een bulte zeeën maeken diel uut van de oceaan; de grootste daorvan bin de [[Weddellzee]], de [[Somovzee]] en de [[Riiser-Larsenzee]]. In de [[kontinentale marge]], et diel van de oceaan dichtebi'j Antarktika, bin der vermoedelik grote eulie- en gasvelden.

==Diepte==
De Zudelike Oceaan lig op et [[zudelik haalfrond]] en is miest tussen de vier- en vuufduzend meter diep, mit wat diepere en minder diepe dielen. De maximale diepte is 7434 meter, an et zudelike end van de [[Zuud-Sandwichtrogge]] op 60° 28' 46"ZB, 025° 32' 32"WL. In febrewaori 2019 bereikte de Five Deeps Expedition van de Amerikaanse onderzeeverkenner [[Victor Vescovo]] in een [[duukboot]] de oceaanvloere in et zudelike diel van de Zuud-Sandwichtrogge.

Et [[Antarktisch kontinentaal plat]] liekt over et algemien smal en biester diep. De raand lig op een diepte van tot de 800 meter, vergeleken mit een wereldwied gemiddelde van 133 meter veur een [[kontinentaal plat]].

==Klimaot==
[[Ofbeelding:Antarctic frontal-system hg.png|thumb|De twee grote zeestromen in de Zudelike Oceaan en de weersfronten]]
De waetertemperaturen in de Zudelike Oceaan variëren van -2 tot 10 °C. [[Cycloon|Cyclonen]] bewegen heur in oostelike richting rond Antarktika en wodden intens vanwege et verschil in temperatuur tussen ies en open oceaan. In de kontreien van rond de 40 graoden zuderbriedte tot an de [[Antarktische Cirkel]] raozen de gemiddeld starkste wienden ter wereld. In de hiele Zudelike Oceaan kunnen deur et jaor henne [[iesbarg|iesbargen]] veurkomen.

In de Zudelike Oceaan bin der twee grote, ringvormige [[zeestroom|zeestromen]] (deurlopende beweging van et oceaanwaeter): de Rosszeestroom in de [[Rosszee]] en de Weddellzeestroom in de Weddellzee.

Sinds end twintigste ieuw hef der in de Zudelike Oceaan duchtige [[klimaotveraandering]] plaetsevunden, wat tot veraanderings in et ecosysteem eleid hef.

==Leven==
In de Zudelike Oceaan vien ie een verscheidenheid an zeedieren die, direkt of indirekt, ofhaankelik bin van et [[fytoplankton]] dat der leeft. Onder de plaetselike fauna valen [[zeehond|zeehonden]], [[pinguïn|pinguïns]], [[blauwe vinvis|blauwe vinvissen]], [[orka|orka's]], [[kolossale inktvis|kolossale inktvissen]] en [[zeebere|zeeberen]]. Alle veurjaoren maeken meer as honderd miljoen veugels heur nesten op 'e rotskusten van Antarktika en op de eilanen bi'j de kust.

Der bin betrekkelik weinig vissoorten in de Zudelike Oceaan, in weinig femilies. Onder de femilies mit de mieste soorten valen de [[slakdolf|slakdolven]], de [[ieskabeljauw|ieskabeljauwen]] en de [[putalen (femilie)|putalen]].

{{Dia|Dit stok is eschreven in et [[Stellingwarfs]] van de Kop van Overiessel.}}

[[Kategorie:Stellingwarfs artikel]]
[[Kategorie:Ozeoan]]
