Et '''Zweeds''' (in et Zweeds: ''svenska'') is een Noord-[[Germaanse sproaken|Germaanse]] of [[Scandinavië|Skandinavische]] tael mit omdebi'j 9 miljoen sprekers. Et is de officiële tael van [[Sveden|Zweden]] (8,8 miljoen sprekers) en ien van de officiële taelen van [[Finlaand]] (300.000 sprekers). Op de Finse [[Ålandseilanen]] is et Zweeds de ienigste voertael.

Et Zweeds is nauw verwaant an de aandere twie vaastelaand-Skandinavische taelen, et [[Deens]] en et [[Noors]]. Et Zweeds en et Noors, en in iets mindere maote et Deens, bin onderling redelijk verstaonber. Pattie woorden bin aanders, grammatikaol kommen de taelen overiene. De spelling is wel verschillend.

De woordeschat van et Zweeds bestaot omdebi'j gehiel uut Germaanse woorden. D'r bin wel wat leenwoorden uut veural et [[Latien]], [[Frans|Fraans]] en et [[Nedersaksisch]] en et [[Duuts]]. Tegensworig wodden d'r veul woorden uut et [[Ingels]] overneumen, al dan niet anpast of letterlik vertaeld (leenvertaeling).

Et Zweeds wodt schreven mit et [[Latainse alfabet|Latiense alfabet]], waoran nao de Z drie tekens bin toevoegd: Å, Ä en Ö. Disse wodden as appatte letters zien en omdebi'j as [o], [è] en [eu] uutspreuken. De letter O wodt in de regel as [oe] en soms as [o] uutspreuken. 
Tredisioneel wodde de W niet as een appatte letter mar as een variaant van de V beschouwd en dus ok bi'j de V sorteerd, mar sund [[april]] [[2006]] gelt de W as een volweerdige letter van et Zweedse alfabet, waormit et antal letters op 29 komp.

Kenmarkend veur de uutspraoke van et Zweeds is de ''melodie'': et is een [[toontael]]. D'r bestaon twie verschillende toonaksenten, en disse kunnen betekenisonderscheidend wezen. Et woord ''anden'' betekent, ofhaankelik van de intonaosie, "de [[ente]]" of "de geest". Hoe de toonaksenten daodwarkelik uutspreuken wodden is stark ofhaankelik van waor de spreker wegkomp. In et zuden onderscheiden ze de tonen meer in de lengte as in de toonhoogte. Butendat wodt een woord allienig mit toonaksent uutspreuken wanneer et een belangrieke grammatikaole funktie in een zin vervult.

{{Interwiki|kode=sv}}
{{Germoans}}

[[Kategorie:Stellingwarfs artikel]]
[[Kategorie:Germaanse taol]]
