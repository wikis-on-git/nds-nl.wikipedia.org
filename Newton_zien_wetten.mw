[[Ofbeelding:NewtonsPrincipia.jpg|thumb|300px|Titelziede van Newton zien ''Principia'', mit wiezigings van de schriever zelf veur de tweede drok]]
'''Newton zien wetten''' bin drie netuurkundige [[wetenschoppelike wet|wetten]] in de [[klassieke mechanika|klassieke of Newtoniaanse mechanika]], eformuleerd deur [[Isaac Newton]]. Ze beschrieven de verholding tussen de [[beweging (netuurkunde)|beweging]] van een [[veurwarp]] en de [[kracht|krachten]] die daor invloed op uutoefenen.

==De drie wetten==
===De eerste wet: de wet van de traogheid of inertie===
Neffens de eerste wet blif een veurwarp ofwel in rust, ofwel rechtliendig bewegen mit aldeur dezelde [[snelheid]], totdat d'r een resulterende kracht (de netto som van alderhaande krachten) van buten invloed op uutoefent.

===De tweede wet: kracht veraandert de snelheid===
Neffens de tweede wet is de maote waorin de [[impuls (natuurkunde)|impuls]] van een veurwarp veraandert [[evenredigheid|recht evenredig]] mit de resulterende kracht die d'rop uutoefend wodt. De veraandering volgt de rechte liende waorin de kracht warkt. Veur een veurwarp mit onveraanderlike [[massa]] geldt dat de resulterende kracht die derop uutoefend wodt geliek is an de massa vermenigvuldigd mit de [[versnelling (netuurkunde)|versnelling]].

===De darde wet: aktie ↔ reaktie===
Neffens de darde wet is et zo dat as et iene veurwarp kracht uutoefent op et aandere, dat aandere veurwarp een kracht van gelieke starkte in teugenestelde richting uutoefent op et eerste veurwarp.

==Newton zien gravitatiewet==
Ie hebben ok nog [[Newton zien gravitatiewet]], die soms aneduud wodt as Newton zien vierde wet. Neffens disse wet oefent elke [[puntmassa]] een kracht uut op elke aandere puntmassa. Disse kracht is ericht langs de liende die de beide punten verbiendt en is evenredig mit et [[vermenigvuldiging|produkt]] van de massa's, en omgekeerd evenredig mit et kwadraot van de ofstaand tussen de beide massa's.

As allennig de eerste drie wetten bedoeld wodden, wodden die ok wal naoder aneduud as Newton zien bewegingswetten.

==Ontwikkeling==
Disse drie bewegingswetten, krek as de gravitatiewet, bracht de Engelse wetenschopskerel [[Isaac Newton]] veur et eerst bi'j mekaer in zien ''[[Philosophiæ Naturalis Principia Mathematica]]'' (De wiskundige begunsels van de netuurfilosofie) uut 1687, kotweg de ''Principia'' enuumd. Mit de wetten verklaorde en onderzocht Newton de beweging van vule fysieke veurwarpen en systemen, waormit e de grondslag verschafte veur de klassieke mechanika. De eerste wet is een herformulering van [[Galileo Galilei]] zien traogheidswet.

Newton zien wetten bin hiel beste benaoderingen bi'j snelheden var onder de [[lochtsnelheid]] en veur systemen op makroskopisch nivo, mor niet veur systemen van [[elementair deeltien|elementaire dielties]]. Veur snelheden vergeliekber mit de lochtsnelheid gaot de [[relativiteitstheorie]] op, en veur elementaire dielties de [[quantummechanika]].

{{Dia|Dit stok is eschreven in et [[Stellingwarfs]] van de Kop van Overiessel.}}

[[Kategorie:Stellingwarfs artikel]]
[[Kategorie:Netuurkundige wet]]
[[Kategorie:Mechanika]]
