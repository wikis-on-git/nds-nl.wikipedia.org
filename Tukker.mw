'''Tukker''' is nen [[bienaam]] veur nen inwonner van [[Tweante]], mer ok nen völveurkommenden achternaam in dizze strek. Wieder is et de bienaam veur nen spöller of anhanger van de Tweantse vootbalklub [[FC Tweante]]. 

==Woordherkomst==
Oawer 'n oorsproonk van de naam ''Tukker'' is völ te doon. Wat meant dat et ofstaamp van de plaatselike [[Nedersaksische]] naam veur de [[kneu]], een vöggelke oet de [[vinken|veenkenfamilie]]. Aanderen meant dat et voortkeump oet ne volksbeskrieving van de Tweantse leu. Dee zollen völ met de haanden in 'n boksentuk lopen (in vrogger tieden en tekken van onbenulligheed), al is ook dizze verkloaring nich heel annemmelik; dat doot ze woareargens aanders ok wa, en ok in andere dialekten keump et woord ''boksentuk'' wa veur.

In zien oaldjoarsconference van 2015 bewearen [[Herman Finkers]] dat et ''Domme Heikneuter'' zol beduden, al leaweren hee doarveur wieders gen bewies.

Ne aandere verkloaring kan veunden worden in de [[textiel]]. De achternaam 'Tukker' of 'Tukkers' keump in Tweante vaak veur. Et is annemmelik dat et ne beroopsbeskriewing is, net as de achternamen ''Bakker'' en ''Mulder''. Nen tukker was enen den skoapenwol skoonmaken en verdikken deu, deur et in een mengsel van heet water, mieg, zeep en vollerzand te weken en der verdan op te hauwen of stampen. Doardeur haken de wolvezzels strakker in mekaar en wör der [[vilt]] van maakt. Ook in bieveurbeeld et [[Engels]] en [[Skots]] kent ze et woord as ''tucking'', nöast et gebroekelikere ''fulling'' en ''walking'' of ''waulking''. Deur de [[industriële revolutie]] wör dat weark automatiseerd en was et beroop nich mear neudig. Et woord ''vollen'' kreeg de oawerhaand, en bleef bewoard in bieveurbeeld de plaatsnaam [[Vollenhove]] (Venoo in et lokale plat) en de naam veur de nieje machine dee der veur broekt wör: de [[vollemölle|vol- of voldersmöl]].

==Nedersaksisch==
Et woord ''Tukker'' wör liektrökken met de vermeende hang noar kalmte van de Twentenaar. In [[G.J. Vloedbeld]] zien bekende weark [[Mans Kapbaarg]] zeit de heuvdkarakters vaak teggen mekaar: "''Tukkert ees eawen''". Doarmet bedoolt ze dan 'kalm an doon' of 'eaven de tied nemmen'. Rechtevoort wördt et woord ''tukkeren'' noch wa broekt um ''heandig veuren'' of een ''ritke veur et plezeer'' met an te duden.

[[Kategorie: Tweants artikel]]
[[Kategorie: Tweante]]
