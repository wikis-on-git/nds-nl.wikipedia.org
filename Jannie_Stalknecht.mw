'''Jannie Groenendal-Stalknecht''' ([[Grunnen (stad)|Grunnen]], 16 oktober 1928 – 25 juli 2017) was n Grunneger [[jazz]]zangeres. Zai was d'eerste dij Grunnegstoalege jazz zong, onder t pseudoniem '''Martina'''.

== Leven en waark ==
Jannie Stalknecht wer geboren in de Stad-Grunneger [[Oosterpoortwiek]] as dochter van Willem Jan Stalknecht en Jantje Buurlage. De kinder Stalknecht gruiden op mit meziek. Voader Stalknecht was noast zien waark bie de Spoorwegen trompettist in n meziekkorps. Bruier Roelof (1926-1995) wer n bekend jazzpianist. Jannie en heur jongere zuske Rieka zongen eerst benoam in femiliekring.

Via haar bruier leerde Jannie heur man Jan Groenendal (1925-1994) kennen, dij trompet speulde en veurzitter was van de [[''Groninger Jazz Sociëteit'']]. Zai traauwden in 1954. Pas in feberwoarie 1960 trad Jannie noar boeten as zangeres van t ensemble ''De Thrianta's'', onder laaiden van radiomoaker Tonny M. van der Veen. Zie wazzen sikkom wekelks te heuren op de VARA-radio. In maai 1960 wer de televisietoren Smilde officieel opend. Ter gelegenhaid doarvan wer deur de [[NTS]], in soamenwaarken mit de [[RONO]], n tv-pergram oetzonden vanoet de [[Prins Bernhardhoeve]] in Zuudloaren. Tiedens dij oetzenden zong Stalknecht mit ''De Thrianta's''.

Echtgenoot Jan Groenendal vertoalde körte tied loater t nummer ''Lover come back to me'' in t Grunnegs. t Nummer was eerder zongen deur o.m. [[Billie Holiday]] en [[Ella Fitzgerald]]. Jannie zong t as ''Laiverd, kom weer bie mij'' in Van der Veen zien radiopergram, woarnoa ploatenmoatschoppij [[CNR]] kontakt mit heur opnam. Gaauwachteg werren nog drij nummers vertoald, woaronder ''Bei mir bist du schön'' van [[The Andrews Sisters]] en ''Sentimental Journey'' van [[Doris Day]]. t Gehail wer opnomen in de Grunneger Remonstrantse kerk en in de zummer van 1960 oetbrocht op de EP ''Martina zingt bie Martini'', woarop ze begelaaid wer deur t [[Roelof Stalknecht Trio]]. De ploatenmoatschoppij vruig t pebliek oet te vinden wèl achter de noam 'Martina' schoel ging en loofde doar priezen veur oet. 'Martina', kreeg landelke bekendhaid mit ''Laiverd Kom Weer Bie Mie'' en ''Allain is moar allain''. Jannie bleef der nuchter onder en nam zangles. Der wazzen plannen om onder aigen noam Engelstoalege nummers oet te brengen, mor dat is der nait van kommen. In 1974 wer n Grunnegstoaleg verzoamelalbum oetbrocht deur Philips, mit doarop twij nummers van Jannie Stalknecht, vernijs begelaaid deur t trio van heur bruier. Heur nummers worden ook wel deur aander Grunnegen artiesten vertolkt.

Jannie Stalknecht kwam oet tied in 2017, op 88-joarege leeftied. Zai is opnomen in de ''Groninger'' ''Vrouwengalerij'', n initiatief van ''De Verhalen van Groningen'' oet 2019.

== Diskogroafie ==
* 1960:  ''Martina zingt bie Martini'' (CNR), EP mit de nummers
** ''Laiverd, kom weer bie mij'' (''Lover come back to me'')
** ''Allain is moar allain'' (''Bei mir bist du schön'')
** ''Dien bliede lach'' (''The sunshine of your smile'')
** ''Terugkiek'' (''Sentimental Journey'')

* 1974 ''Grunneger ploatwerk'' (Philips), verzoamel-LP mit twij nummers van Jannie Stalknecht mit t Roelof Stalknecht Trio:
** ''Boukenlaidje''
** ''Ik zuik een vent''

== Externe links ==
* [https://www.youtube.com/watch?v=v1OFWDeSBR4 Laiverd, kom weer bie mie] op YouTube
* [https://www.youtube.com/watch?v=W3lzRlLst50 Allain is moar allain] op YouTube
* [https://www.youtube.com/watch?v=yT23GRh9yKs Dien bliede lach] op YouTube
* [https://www.youtube.com/watch?v=9Fr8Cmbqnec Terugkiek] op YouTube

== Wèllen ==
# [https://www.poparchiefgroningen.nl/personen/jannie-stalknecht?force_web Jannie Stalknecht], ''Poparchief Groningen''.
# Sanne Meijer, "Jannie Stalknecht: een Groningstalige jazzzangeres", ''De Verhalen van Groningen''.
# "RA, RA, WIE IS DAT? Geheimzinnigheid rond „MARTINA” in Martinistad", ''Nieuwsblad van het Noorden'', 3 september 1960
# "TV-radio Martina niet ondersteboven van haar succesje". ''Het Vrije Volk'', 13 oktober 1960
# "Groningse Martina neemt nu ... zangles", ''Zeeuwsch Dagblad'', 15 oktober 1960
# "Eerste Groningstalige jazz-zangeres Jannie Stalknecht overleden", ''RTV Noord'', 1 augustus 2017
# "Groninger Vrouwengalerij", ''Dagblad van het Noorden'', 21 augustus 2018
# Els Zwerver, 'Laiverd, kom weer bie mie', ''Groninger Gezinsbode'', 6 maart 2019

[[Kategorie:Grunnegs artikel]]
[[Kategorie:Muzikaant oet Grunnen]]
[[Kategorie:Zanger]]
