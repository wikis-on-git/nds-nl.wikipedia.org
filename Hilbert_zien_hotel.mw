[[Ofbeelding:Hilbert's Hotel.png|right|thumb|300px|Hoe of een oneindig antal neie gasten in een oneindig antal volle hotelkamers kan trekken]]
'''Hilbert zien hotel''' is een [[gedachte-experiment]] daor aj een paradoxale, contra-intuïtieve eigenschop van oneindige verzamelings mit kunt deurkriegen. 't Experiment lat zien det een hotel mit een oneindig antal kamers, die allemaolend bezet bint, nog altied neie gasten kan harbargen - oneindig veule zölfs, en dej dit perses töt in de oneindigheid aovernei kunt uutvoeren. 't Idee kwaamp de Duutse [[wiskunde|wiskundige]] [[David Hilbert]] mit an in een praotien uut 1924, "Über das Unendliche". De netuurkundige [[George Gamow]] maakte 't experiment brieder bekend deur zien boek ''One Two Three... Infinity'' uut 1947.

==De schienbere tegenstelling==
Ie gaot uut van een hypothetisch hotel mit een [[oftelbere verzameling|oftelber oneindig]] antal kamers, die allemaolend bezet bint. Ie zolden mienen det der gien neie gasten in 't hotel kunt trekken. Det zol 't geval wezen bij een eindig antal kamers; dan zol 't [[doeventilprincipe]] opgaon
(aj <math>n</math> veurwarpen in <math>m</math> deuzen stopt, en <math>n > m</math>, dan muj in teminsen iene deuze meer as ien veurwarp doen).

===Een eindig antal neie gasten===
Prakkezeert det der een neie gast bij 't hotel ankump en een kamer wil. Dan kuw (geliektiedig) de gast die op det moment in kamer iene zit naor kamer tweie verhuzen, de gast in kamer tweie naor kamer dreie, enzowieder. Elke gast giet zo van zien kamer van det moment, ''n'', naor kamer ''n''+1. Aj det doet, blif kamer iene leug en kan daor de neie gast intrekken. De neie gast zol niet in de leste kamer kunnen trekken: oneindigheid hef ja gien end (gien leste kamer), mar kan wal een begun hebben. Ie kunt dus allennig wat bereiken mit deurschoeven.

Deur dizze warkwieze te herhalen, kuj plekke maken veur elk eindig nummer neie gasten. Neemt an det ''k'' gasten een kamer wilt. Ie kunt dan alle gasten van kamer ''n'' naor kamer ''n + k'' verhuzen. Op dezölfde meniere kunt, as ''k'' gasten 't hotel wilt verlaoten, alle gasten verhuzen van kamer ''n'' naor kamer ''n - k''.

===Een oneindig antal neie gasten===
Ok een ''telber oneindig'' antal neie gasten kuj onderbrengen: ie schoeft de gast in kamer iene naor kamer tweie, de gast in kamer tweie naor kamer viere, en in 't algemien de gast in kamer ''n'' naor kamer 2''n'' (tweimaol ''n''). Dan blieft alle oneven kamers (die telber oneindig bint) leug veur de neie gasten.

't Gedachte-experiment kuj nog wieder ontwikkeln; zo vaalt 't mit verscheiden methodes an te tonen det telber oneindige antallen busladings vol telber oneindige antallen passagiers allemaolend ondergebracht kunt wörden.

==Analyse==
Hilbert zien hotel is een [[paradox|waorheidsgetrouwe paradox]]: ie verkriegt der een contra-intuïtief risseltaot mit det [[bewiestheorie|bewiesber]] waor is. De uutspraoken "der zit iene gast in elke kamer" en "der kunt gien neie gasten bij" bint niet [[logische equivalentie|logisch equivalent]] aj een oneindig antal kamers hebt.

Veureerst kan zo'n toestaand contra-intuïtief lieken. Mar de eigenschoppen van oneindige verzamelings verschilt biester van de eigenschoppen van eindige verzamelings. De paradox van Hilbert zien hotel kuj begriepen mit de theorie van de [[traansfiniet getal|traansfinitie getallen]] van de Duutse wiskundige [[Georg Cantor]]. In een gewoon (eindig) hotel mit meer as iene kamer, is 't antal kamers mit een oneven nummer vanzölf kleiner as 't totale antal kamers. In Hilbert zien hotel daorentegen is 't antal oneven kamers niet kleiner as 't totale "antal" kamers. Aj 't wiskundig uutdrokt, is de [[kardinaliteit]] van de [[dielverzameling]] daoras de oneven kamers in zit gelieke as de kardinaliteit van de [[verzameling (wiskunde)|verzameling]] van alle kamers. Bij telbere verzamelings (verzamelings mit dezölfde kardinaliteit as de [[netuurlijk getal|netuurlijke getallen]]) is dizze kardinaliteit [[aleph-null|<math>\aleph_0</math>]].

Aanders esteld: veur alle telber onendige verzamelings is der een [[bijectie|bijectieve functie]] die de telber oneindige verzameling an de verzameling netuurlijke nummers koppelt, zölfs as de netuurlijke getallen in de telber oneindige verzameling vervat bint. Zo bevat de verzameling [[rationaal getal|rationale getallen]] - die getallen die aj kunt daleschrieven as een [[quotiënt]] van een [[gehiel getal]] - de netuurlijke getallen as dielverzameling; toch is dizze verzameling niet groter as de verzamelijk netuurlijke getallen, umdet de rationale getallen ja telber bint: ie hebt een bijectie van de netuurlijke getallen naor de rationale getallen.

==Bronnen==
* Gamow, George (1947), ''One Two Three... Infinity: Facts and Speculations of Science'', New York: Viking Press
* Hilbert, David (2013), Ewald, William; Sieg, Wilfried (red.), ''David Hilbert's Lectures on the Foundations of Arithmetics and Logic 1917-1933'', Heidelbarg: Springer-Verlag
* Rucker, Rudy (1984) [1982], ''Infinity and the Mind. The Science and Philosophy of the Infinite'', Paladin

{{Dia|Dit artikel is eschreven in 't [[Zuudwest-Drèents]].}}

[[Kategorie:Drèents artikel]]
[[Kategorie:Wiskunde]]
