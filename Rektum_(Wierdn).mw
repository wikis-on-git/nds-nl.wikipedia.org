{{Wikistiel}}
'''Rectum''' is ne burskôp in de gemeinte Wierden, in de Nederlaandse proveencie Auerissel. Up 1 januari 2006 teln het 359 inwönner. Rectum lig tusken Wierden en de Huurne, Ipelo, Eanter en Nötter in. De agrarische sektor is für de burskōp aaijt van belank â wes. Het noaberskôp hef ok ne lange tied ne eang boernboond a keant. Het deelt saam met de boerschop Ipelo ne basisschole. Nuest de beeste en de akkerbou, is dr sins 2004 ok wynbou op ne wyngoaren van 4,60 hectare met druuwnsoorten as Regent en Johanitter en Frühburgonder.

== Verleahne ==
In nen darteende-eewse goodernlyste (1260-1270) wur für de eerste moahl ne boerderye in Rectum a nuemt. Rolf van Bewervorde en sin söns wurren tow beleend met ne kotte in Bovinc, een leengood van Nicolaus de Sconevelde, borgman van Beanthem. Disse har ut in leen van de groaven van Beanthem. Saam met een arreaal groond in Ipelo en een aantal aarven in Eanter.
Saam maakn dit nen eenheyd. De deensman det ut in achterleen hooln was de riddermoatige femilje van Bewervorde det in Rectum de Hof te Bewervorde in bezit har. Ok in Riessen tröf man die van Bewervoordes an. Den naam Rectum wur in de veerteende eewse oirkunde neet a brükt, mehr man sprök van dee Heerschôp Bewervorde. Den naam van Rectum is Neader Saksisch en is ne saamvogighe van de verbasterde weur Recde of Regde van de oolde naame für de Regge en -tem, -tum, van heim. wat woonsteah beteakngt. De beteaknge is dan ok neederzettighe an de Regge.

== Archeologie ==
Ne archeologischer invertarisaasy van disse laanderyen löt sehn dar ut in de preahistorie is bewöhnt a wes. Up de Rectummer Es, de Kloosterhook, de Kruusakkers en de Bonyngkeampkes sind spürs van bewöhnighes an a tröffen. Up de Kruusakkers sind greave ontdekt. Nen steenen hamerbyle en nen roon steender bal van deselde witte steensoorte, tweij neet zo vaake fürkomde gebrüksfürwaerpen. Laanks de Regge en de Eksoose Aa sind upgreawighes a doâne ut verskilne tyd. In den Kloosterhook is ne vrög neolitische wöhnsteah a vuen. Für disse neolitische wöhnsteah sind up verskilne steahs gebrüksfürwaerpen a vuen. De steender byle en de skûetr stamt oet de neolitische tyd, het veursteen kûemp oet de mesolitische tyd tot ungefehr 3000 für Chr. De umgiewighe lear tow grootendeels druege en dr luepen auerah götte en waatergänghe. Völ later kûem de umgiewighe wier oonder waater te stoan, dür het riessen van het zeahwaater. Wieter sind in 1933 in den Kloosterhook nuest het arve Kedinchhues opgreawighes a doahne dühr het Museum van Ooldheden oet Leiden. Doarby kûem dr oole poalgeahtr van hutten en auerbliewsels van hoolten waaterputten ant lech. De skûetr dee at a vuen sind könt wurren an a keant. Up de steah van de Oole waaterborgh het Slot is ne puntgaave broonze raandhielbyle en nen hooltne nappe a vûen oet de 10e eewe. Dissen is now in het Ryksmuseum in Twenthe. 

== Marke Rectum ==
De marke Rectum hûern bis 1811 by het Richterambt Kedingen. Seensdean hûert het tow de gemeinte Wierden. In 1848 wur de marke as zodoanig up a heewn. De marke van Rectum wur regeert dühr de eanggearfden of markegenooten a nûemt. Disse dinge vûen gestalte up de markevergaaderghes of hooltinghes woer at de arfmarkerichter van de marke de leydighe har. Dat arfmarkerichterschôp was verbûenn an een arf, ne huesplaase. Deegeahne dee at de huesplaase bezat, huel ok het arfmarkerichterschôp. In Rectum leahr het arfmarkerichterschôp up de Hof to Rectum, ok wal het erve De Hof. Hier wöhn ne hofmeyer dee für de arfmarkerichter allerhaane zaake mûss dohn. De marke bestûen oet volgewaarde arven, brinksitters, kötters en hutten. De volgewaardes bezatn een yders veer stemmn in de marke. De brinksitters een yder drey en de kötters een yder eene. Den bürman van het bouhues ok wal boerderye konn ok  auer ne oetdrif bezitn um de cowbeeste, vaerkens, peerde up den es te mang wearen. De resolusies van de hooltinghe in Rectum wur up a skreaven in dat markebook. Für Rectum sind disse bewaard van 1567 tot an de upheffighe in 1848. In de marke Rectum bevûen sik drei hueser de at bewohnt warren dür de Tweantse laege laand adel, te weahtn het hues de Dackhorst, het hues het Slot, en de Hof te Bewervorde. Dühr wee at ze upricht sind is neet bekend. De bezitter in de 14e, 15e en 16e eewe war de familie van Langen. An dat eahne van de 17e eewe kûem de hueser in bezit van börgers duhr het maakn van de rykdom. Zoas de familie Te Coate oet Almelo, bekeand van de Tweantse textielnyverheyd, en van de familie Smelt, Rusleu oet Vjenne, dee in dat Russische St. Petersburg geeld harn a maakt. De drey hueser Dackhorst, Het Slot en Bewervorde, ze sind roond 1850 daal höuwen, noa dat ze een heele tied luegh harn a stoan.

== De Leu ==

== Geleuf ==
In Rectum wohnt in vergeliekighe met umringde plaase völ rooms-katholieken en neet karkelyken. Dit vaalt up umdat het katholieke geleuf für al in dat oosten van Tweate wur oet a dreang. Dr is sproake van een betje unkarkelyken. Aandre geleuven as het rooms katholieke en protestaanse sind nauwliks doar.

== Tradities ==
Zo as in völ plaase in Tweate en den Achterhook hebt de inwöhner in Rectum bynaamn. Een verskil met dat noaber dorp Eanter of de Stad Riessen is dat de bynaams in Rectum sind verbuenn met de hoesplaase woer at de familie wohnt. Dit verskiensel is in Tweate neet vrömt.

== Volksaard en sproake==
De Rectummers hoolt net as de Eantersen van um sik of te zettn tiegn alns wat in gebrük is. Ze sind ok greuts up eer sproake. De inwohners wür vaake droadneaghels a nûemt.
De sproake van Rectum wik beheurlik of van umlingde plaasse. Disse sproake wür ok wal het Tweants Groafschôps a nûemt.

{{Dia|Disse bladzie is upmaakt in t Rectummers}}

[[Kattegerie:Tweants_artikel]]
[[Kattegerie:Plaatse in Oaveriessel]]
