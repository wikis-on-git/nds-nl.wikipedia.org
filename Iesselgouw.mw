De '''Iesselgouw''', in 1086 espeld as '''Islegowe''' ([[Oldsaksisch]]), eerder ok as '''Iselgo''' ([[Oldfries]]) en ok wal bekend onder de namen '''Hisloa''', '''pagus Hisloi''' of '''pagus Isloi''' ([[Latien]]), was in de [[middelieuwen]] een Fraankische [[Gouw (Germaons)|gouw]] an de [[Iessel]]. De belangriekste plaatse was [[Dèventer]], daoras de bisschop van Utrecht een tiedlaank zien zetel had.

==Oorsprong==
De gouw nuumt ze as eerste in een oorkonde van 29 juni 797, waorin een grootgrondbezitter verscheiden goederen weggef an de Sunte Salvatorkarke in [[Wichmond]], waoronder onontgonnen laand in de bossen langes de ''Hisla''; de eerste vermelding van de Iessel in de geschiedenis. De gouw zölf nuumt ze ''Hisloi''.

==Grèenzen==
Een diel lag an de westelijke oever, grèenzend an [[Felua]] (de [[Veluwe]]). In 't noorden grèensden de Iesselgouw an [[Salon (gouw)|Salon]]; de grèenze leup van [[Rande]] oaver [[Hooltn|Holten]] en [[Westerflier]] naor [[Lochem]]. In 't oosten umvatten de gouw een diel van de latere [[Graofschop Zutfent]]. In 't zuden haj de [[Liemers]], daoras de Iesselgouw een beste tied [[Hamalaand]] mit evörmd hef. Op 23 augustus 1046 schunk [[Hendrik III van 't Heilige Roomse Riek|Hendrik III]] de IJsselgouw, of in elk geval 't diel ten noorden van de [[Dortherbeke]] (of ''Honepe'') an 't [[Sticht Utrecht]].

==Ende==
De tegen keizer [[Hendrik IV van 't Heilige Roomse Riek|Hendrik IV]] opstaandige [[Egbert I van Meißen]], die ok graof van [[Graofschop Midden-Frieslaand|Midden-Frieslaand]] was, geldt as de leste gouwgraof; die zien grondgebied in de IJsselgouw vervöl terogge an de kroon. Op 3 april 1086 dreug de keizer 't laand oaver an bisschop [[Koendert van Zwaben (bisschop)|Koendert van Utrecht]]. Van toen ofan maakten 't gebied diel uut van 't [[Oaversticht]].

==Uutgaonde verwiezing==
* [http://www.graafschap-middeleeuwen.nl/adel/topografie-gouwen.html Kaorte van gouwen in de Lege Laanden in de 9e ieuw]

==Bronnen==
*Hove, J. ten i.o.v. Historisch Centrum Overijssel (2007), ''Het Overijsselse Geschiedenisboek'', Zwolle: Waanders
*B.H. Slicher van Bath e.a. (1979), ''Geschiedenis van Overijssel'', Zwolle: Waanders

{{Dia|Dit stok is eschreven in 't [[Zuudwest-Zuud-Drèents]] van de Drèents-Oaveriesselse grèensstreek.}}

[[Kategorie:Drèents artikel]]
[[Kategorie:Geschiedenis van Oaveriessel]]
[[Kategorie:Geschiedenis van Gelderlaand]]
