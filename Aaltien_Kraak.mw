

'''''Aaltien Kraak''''' was n wedevrouw in Haddenbarg. Deur n ongelukkien mit een keerse in heur beddestee wördden heel Haddenbarg in braand esteuken. 

== Armoe ==
Weduwe Kraak was n arm wieffien. Heur keal Willem Cramer was overleedn. Ze had maar iene zeune, Klaas. Klaas was schippersknech en vaarden op de Vechte. De verdienste was niet heuge en beiden könden der amper van rondkoo'm. Aaltien kön goed breij'n en maak'n sokken en kousen veur heur buurvrouw die n winkeltien in goed hadde. Doarmit verdienden ze n paar stuvers der bi'j.

== Braand, braand! ==
Op n dag, 8 meio 1708, was Aaltien op zuuk noar goarn, dasse op de beddeplaanke bewaarden. Mit n keerse of eulielaampe (da's nooit goed bekend ewörden) lichten ze zich bi'j. De keerse of t lampien zal wel um-evallen ween, want iniens stund t beddegoed en t stroo van t dak in de braand.
Aaltien vleug noar buten en schreeuwden: "Braand, braand!"

== Dreugte ==
t Was al weekn hiel dreuge ewest. Dan der bi'j stund der n schroale Oostenwind. De huussies in Hardenbarg waarn van holt en vlechtwark dat mit leem dichtemaakt was. De daakn waren meestal van stro en welke van rieet. In n zuch stunden al meer huzen in braand en deur de wind breiden t vuur zich roazendrap uut en braandden alle huzen as n tierelier. An blussen veul niet te danken.
 
== Verwoesting ==
Hardenbarg dat uut zo'n 110 huzen bestund, braandden tut de grond toe of. Alliene de karke, de schoele en nog n stuk of drie huzen, die van stien ebouwd waarn blee'm stoan. Wat verkoolde balkn en asse was alles wat der overbleef. Gelukkig waarn der gien slachtoffers. Alle volk was ered, maar ze waarn alles kwiet.

== Hulpe ==
Al voort de vol'ngde dag kwam der hulpe op gaank. De burgemeister van Uelsen stuurden n waagn mit eerappels en aander voedsel. Ok t  hele laand lee'm mit de Hardenbargers mit. Overal wordden der geld en spullen in-ezameld um t volk te helpen en in umliggende plasen kunden de daklozen terechte.

== Ni'jbouw ==
Hardenbarg wördden in rap tempo weer op-ebouwd. Vol'ngs veurschrift mussen alle huzen van stien weezen mit n pannendak. Umdat Aaltien niet de schuld kreeg, wördden der ok veur heur n ni'j huussien ebouwd. Ok wördden der braandmeesters an-esteld en  mus in elk huus n leren brandemmer weez'n.

== Noa 300 joar ==
Driehonderd joar noa de grote braand, in 2008, is der een "Aaltje-Kraakdag in-esteld. Mit Bengaals vuur en luden van de karkklokken wordt de verwoesting herdacht.

{{Dialekt|sdz}}
