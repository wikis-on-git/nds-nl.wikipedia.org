[[Ofbeelding:Harm oet Riessen.JPG|thumb|right|Harm Agteresch (Harm oet Riessen) <small>(welle: [[RTV Oost]])</small>]]
'''Harm Agteresch''' ([[Riesn]], [[20 april]] [[1943]] - [[17 febrewaori]] [[2011]]) waar een revueskriewer, komiek, leedkesmaker en presentator, den as zien artiestennaamn '''Harm oet Riessen''' hef. Zinn offisjeeln [[Tweantse Skeeldnaamns|skeeldnaamn]] was aait Harm van Biesterwilmke, mear duurdet'e bekeand is ewördn as Harm oet Riessen gebrok iederene den non.

==Persoonlik==
Agteresch greuidn op in t [[Tweante|Tweantse]] Riesn en gung noa de legere skole hen woarken bie n [[textiel]]fabriek in [[Almelo]]. Det was um niks weard en det har he rap wier bekekn. Hee volgen doarnoa ne opleaidege as stukadoor. Hee was etrouwd met Dinie, dee at in 2004 oet de tied is ekömn. Ze kreegn twee dochters en twee zöns. Ene van de dochters zit op t kafeetjen van t Parkgebouw in Riesn. n Aander is nog aait drok vuur de Riessense [[Revue]].

Harm köm in zinne jeugnd völle bie [[Koarel van n Notoaris]] oawer de vloere. Den gavn um muzieklesn en nöm um met op reaize duur heel [[Europa (continent)|Europa]], in zinne ''keukelkoare''. Hee leardn zikzelf tapdaansen, keunstflöaitn, [[joekelille]] en [[banjo]] spöln en verdeenn in [[Paries]] de ceantn met keunstskildern.

Juli 2010 wör duur de dokters longkaanker bie Harm eveundn. Hee nöm ne nieje chemobehaandeling, den't good oetpakn, mer t was al bekeand at hee op de leste bene leup. Zin nieje vrindin Gree dee um met alns begeleaidn. Zelf zea hee: "Ik hebbe n mooi leawn ehad."<ref>[http://www.rtvoost.nl/nieuws/?nid=113912 RTV Oost - Harm oet Riessen heeft longkanker. 4 Augustus 2010]</ref>

Op [[17 febrewaori|17 februwoari]] köm Harm oet de tied. Op zinne [[groowe]] kömn völle bekeandn oet de Oaweriesselse en Neerlaandse artiestnwearld.

==Loopbaan==
Met zin eerste leedke, ''Kruus van de koo'' (1975), kreeg he laandelike bekeandheaid op radio en tv. Zin radioprogramma op de zoaterdagemoarn  biej n [[Oaveriessel]]sen zeander [[RTV Oost|Radio Oost]] heetn ''Harms Farms''. t Programma besteund veerntwentig joar en dr köm völle [[piratenmeziek]] in an bod. Op TV Oost, woer at he meansken interviewn, is he vake te zeen op ne fietse met ne plaante achterop.

Agteresch was ook eene van de initiatiefnemmers van de Riessense Revue, woer at he töt op t leste vuur skreef en regisseerwoark vuur dee.

In [[2007]] hef-e t bekeande [[opera]]-stuk ''De Barbier van Sevilla'' umme zat noar t Riesns, met nen komiesn dreei dr an: ''n Skearbaas van Riesn''. Toew TV Oost um vreug woerumme, zear-e: "Ik verveeldn mie." <br />
Disn vuurstelling was alle dree de oawnde oetverkoch. Hiervuur brachn-e verskeaidene toneelgroepn oet Riesn, [[Eanter]] en [[Hooltn]] biej mekoar, met muzikale oonderstönnige van n Riesnsen [[dweilorkest|bloaskapel]] ''De Kamgoarn Klösse''. In [[2008]] köm-e met n niej stuk, wat ook wier ne umzetting was van n bekeand opera-stuk: ''[[Tsaar & Timmerman]]''. Hiervuur wör de umgewing van de [[Pelmölle Ter Horst|Pelmölle]] an de [[Regge]] an epast.

Hee skreef ook alle wekke vuur t [[Rijssens Nieuwsblad|Riesns Niejsblad]] n komies stukn oonder de titel ''Harm's Proat''. De leu konn um dan beln of skriewn as dr zik wat grappigs of biezeunders hef vuur edoan met könnigen van öar. Doar maakn Harm dan n grappig verhaaltjen umhen, woerbiej at he vake n naam en [[Tweantse Skeeldnaamns|Skeeldnaam]] van dee leu neumn.

Harm kreeg de leste joarn mangs wat anmoarkings te heurn. Zo wör dr van um ezeg det he gin good [[Riesns]] mear dee. Det kan as reedn hebn det he vuur n regionaaln zeander woarken, aandern meann at he zin hoesnommer har vergetn.

Harm was te zeen in de veerde riege van de populaire Tweantse [[regiosoap]] [[Van Jonge Leu en Oale Groond]] (vanof 2008). Det deed he oonder de vuurwearde det he Riesns moch köjern. Hee spöln nen Riesnsen boer den at Lansink het.

Op zoaterdag [[10 april]] [[2010]] skeaidn der Harm met oet, met zin programma ''Harm's Farms'' op RTV Oost. Hee wol de 25 joar nit volmaakn, doarumme skeaidn he dr noa 24,5 joar met oet. Op zin ofskeaidsfeest deedn verskeaidene bekeande ärtieste optreedn, zo as [[Henk Wijngaard]] en [[Ben Steneker]].

==Plaoten==

MC:
*''Met ne glimlach'' (Telstar TMC 20070, 1980)

LP's:
*''Loat mie méér joekelul'n'' (Telstar TSP 16960, 1980)
*''I am ben een Kentucky Tukker" (Telstar TAR 19989, 1981)
*''Met ne glimlach'' (Telstar TAR 19007, 1982)
*''One man show: he, he, foei, foei'' (Telstar TLP 19076, 1985)

LP's samen mit aandern:
*''Twente Plat 5'' (Ivory Tower ITL 25.138, 198?)

CD's:
*''Bloote beene stoete met sjem'' (Dukarec, DMPCD 1992.003, 1992)
*''Harm oet Riessen'' (Ivory Tower ITD 20.127, 199?)
*''Zin en onzin'' (Ivory Tower ITD 20.163, 2000)

CD's samen met aandern:

*''Bie Dinkel en Regge, deel 1'' (Ekkelboom Music EMCD 94010, 1994)
*''De daverende 13 Carnaval (+ 4 extra)'' (199?)
*''Luuster leedjes'' (Latent, 98 10048, 1998)

==Bronnen en reffereansies==
[http://www.streektaalzang.nl/strk/over/overharn.htm Stokkien op de webstee Streektaalmuziek in Nederland]<br />
[http://www.rtvoost.nl/nieuws/?id=75973&cat=61 Stokkien op de webstee van RTV Oost]

<references/>

==Oetgoande verbeendige==
*[http://www.rtvoost.nl/programma/programma.aspx?pid=327 Portret van Harm oet Riesn doew at'e 20 presentator bie RTV Oost was]
*[http://www.youtube.com/watch?v=EtlG6BZJeJA Harm oet Riessen - Öllie oeleu oe wal in]
*[http://www.youtube.com/watch?v=pEiFrkvBdps Harm hef "pech" met de fietse]
*[http://www.youtube.com/watch?v=V38Z596B7ho RTV Oost - In Memoriam: Harm (oet Riessen) Agteresch (1942-2011)]
{{Dia|Disse bladziede is eskreeuwn in t [[Riesns]]}}

[[Kategorie:Tweants artikel|Agteresch, Harm]]
[[Kategorie:Nedersaksiese humor|Agteresch, Harm]]
[[Kategorie:Oaveriessel|Agteresch, Harm]]
[[Kategorie:Prissentator]]
