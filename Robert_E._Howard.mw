[[Ofbeelding:Rehphoto.jpg|thumb|250px|Robert E. Howard]]
'''Robert Ervin Howard''' ([[Peaster]], [[22 jannewaori]] [[1906]] - [[Cross Plains]], [[11 juni]] [[1936]]) was een [[Verienigde Staoten van Amerika|Amerikaanse]] schriever van [[pulpschrieverije]] in verscheiden genres. 't Best is e nog bekend um zien personage [[Conan de Barbaar]], en hij wördt eziene as ien van de belangriekste uutprakkezeerders van de [[sword and sorcery]].

Howard wördden in [[Texas]] geboren as zeune van een plattelaandsdokter en gruide op in een paar Texaanse plaatsen. 't Grootste part van zien leven bracht e deur in [[Cross Plains]]. As kiend was e van de boeken, mar hij was ok drok op [[boxen]] en [[bodybuilding]] en deu as jongkerel an amateurboxen. Vanof zien negende dreumde hij dervan aoventurenverhalen te schrieven; succes kwaamp mit 23 jaor. 't Waren de hoogtijdagen van de pulpbladen, goedkoop emeuken bladties mit verhalen waorin 't meer um de spanning en dieverdaotsie dreide as um de [[bellettrie]], en veural in ''[[Weird Tales]]'' kun Howard zien ''yarns'' of mitslepende verhalen kwiet.

Allewal 't in 1934 haoste van een Conan-roman kwaamp, wördden Howard zien verhalen bij zien leven nooit bij menare ebracht. Mit Conan en aandere helden, zoas de [[Picten|Pictenkeunkink]] Bran Mak Morn, dreug e bij an de vörmgeving van 't sword and sorcery-genre. Howard was nog aordig vlot mit de penne en schreef naost een hiele bulte verhalen ok een groot antal brieven an vrunden, uutgevers en collega-schrievers; bekend is zien correspondentie mit [[H. P. Lovecraft]].

Howard hef iene vriendin ehad, mit wie 't an en uut was: de onderwiezeres Novalyne Price. Hij was slim ehecht an zien moe, die heur hiele leven gengelde. Toen zij in een coma kwaamp waorvan de verwachting was det ze der niet weer uut zol komen, scheut Robert humzölf op dartigjaorige leeftied veur 't heufd.

Nao zien dood gruide zien reputatie en wördden der deur aandern meer Conan-verhalen eschreven. Uuteindelijk wördden Conan ok uutewarkt as stripfeguur, en in de jaoren tachtig kwamen der twee Conan-films uut mit [[Arnold Schwarzenegger]]. Ok de films ''Kull the Conqueror'' (1997) en ''Solomon Kane'' (2009) bint ebaseerd op Howard zien pulphelden, en hij blif een slim geliefde schriever mit naovolging in een hiele riege media.

{{Dia|Dit artikel is eschreven in 't [[Zuudwest-Drèents]].}}

{{DEFAULTSORT:Howard, Robert E.}}
[[Kategorie:Drèents artikel]]
[[Kategorie:Pulpschrieverije]]
[[Kategorie:Amerikaanse schriever]]
