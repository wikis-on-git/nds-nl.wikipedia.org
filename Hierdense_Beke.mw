{{Coordinate |NS=52/22/31/N |EW=5/40/49/E |type=waterbody |region=NL-GE}}
[[Ofbeelding:kaart_hierdense_beek_3.png|350px|thumb|De Hierdense Beke vanof [[Uddelermeer]] en [[Bleeke Meer]] naor 't [[Veluwemeer]]]]
De '''Hierdense Beke''' stroomp van 't [[Uddelermeer]] en [[Bleeke Meer]] in [[Uddel]] naor 't [[Veluwemeer]] in [[Hierden]] over een lengte van ongeveer 25 kilemeter. De beke stroomp in een kleine dalvlakte, die-j goed zien kunnen. De beke wördt in elk darp weer aarst eneumd, zo zegen ze in [[Leuvenum]] de '''Leuvenumse Beke''' en in [[Staverden]] de '''Staverdense Beke'''.

De Hierdense Beke is een ecelogische verbiendingszone tussen 't open gebied langes de raandmeren en de Veluwe. De beke schakelt zo netuurgebieden anene, waordeur dieren een groter leefgebied kriegen.

==Ontstaon==
Ruum 100.000 jaor eleen wier een dik pak [[keileem]] evormd onder een honderd meter dikke iestong van emaolen griend, klei en keien. Ongeveer 10.000 jaor eleen was der gien iestong in Nederlaand, mer 't was wel alderbarstens koud. De bojem had een [[permafrost]] onderlage. De [[Noordzee]] was zo dreuge as gorte. De wiend leien een zaanddeken op 't laand, de zogeneumde [[dekzaand|dekzanen]]. Toe 't warmer wier, kwam der meer bos op de Veluwe. Eerst kree-j groffe [[denne]]n, toe [[birk]]en en laoter oek [[eek (boom)|eken]] en [[beuk]]en.

Der kwam deur de keileemlage gien waoter hinne en deur regenval boven disse lage kree-j [[beke]]n. Disse beken wieren leeglaandbeken eneumd. Op de plekke waor vrogger de Zaandmeule I stung, huilt de keileemlage op en verdwient 't waoter onder de grond naor een dieper elegen lage waor wel waoter deur kan kommen. Kort bie van 't Veluwemeer, kwelt 't waoter uut de diepere lage weer naor 't oppervlak. 

Vrogger kwam der in de beke [[snoek]] en [[forel]] veur. Deur lozingen wier 't waoter zuurstofarm en störven der veule vissen.

==De Leuvenumse Beke==
[[Ofbeelding:Leuvenumse_beek.jpg|230px|thumb|Leuvenumse Beke bie de Zwolse Brogge (Ouwe Zwolseweg) in [[Leuvenum]]]]
De Leuvenumse Beke stroomp op de grens van 't [[Leuvenumse Bos]] en [[Leuvenhorst]]. De Leuvenumse Beke is vrogger op sommige plaosen rech-etrökken, um 't waoter der vlogger deur te laoten stromen. Dit was neudig vanwegen de waotermeules die der stungen. Tegensworig laoten ze de beke weer kronkelen en stroomp 't waoter weer langzamer. De beke treejt bie vleuiwaoter buten zien oevers.

Bie een waotervalletjen langes de Leuvenumse Beke steet een huus (in 't noorden van Leuvenum, an de Poolseweg) mit op de gevel de naam ''De Zandmolen''. De waotermeule wier ebouwd in 1692 en in 1865 weer of-ebreuken. In de [[18e eeuw]] dreef de beke nog negen meules an, de Wasmeule/Staverdense meule, de Zaandmeule I en II, 't Heilige Huus I en II, het Gellegat, de Hessenmeule, de Westelijke Ottermeule en de Oostelijke Ottermeule (van zuud naor noord). Alle meules waren eigendom van de Heer van Essenburgh. 

Ze gebruken de meules veur 't maken van pepier. De bovenbeke wier (gedeeltelijk) of-edamd en eleid in de onderbeke. 't Vallende waoter kon zo 't waoterrad een dreiende beweging geven. Zokke pepiermeules ha-j op meerdere plaosen an de raand van de Veluwe. 't Heldere waoter van de Leuvenumse Beke kwam goed te passe. 't Veluwse pepier stung bekend um zien witheid. Op een egeuven mement kleuren de Leuvenumse Beke rood van 't iezer. De beke wördt hier oek wel de ''rooie beke'' eneumd. 't Rooie waoter moch niet naor de pepiermeules en de beke wier dus ummeleid. Aarst zou 't pepier bruun wörden.

==Dieren en plaanten==
De beke is een breudplaose veur insekkenlarven en het een rieke variasie van biezundere waoterplaanten. Der breujen oek verschillende (zang)voegels langes de beke, veurbeelden daorvan bin de [[iesvoegel]] die-j langes de Hierdense Beke zien. Veerder kommen der veule soorten zoogdieren veur en een paor soorten vissen. Vrogger kwam der oek [[beekforel]], [[snoek]] en [[beekprik]] veur. Disse dieren zie-j soms nog wel es.

De bos rondumme de beke besteet veural uut eken en beuken, veerder zie-j der oek bosanemoon, [[witte kleverzuring]], [[dalkruud]] en [[motte-mit-keunen|salemonszegel]].

{{Dia|Dit stuk is eschreven in 't '''Hierdens'''}}

[[Kategorie:West-Veluws_artikel]]
[[Kategorie:Woater in Gelderlaand]]
