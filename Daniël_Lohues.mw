[[Ofbeelding:Daniël Lohues.png|thumb|right|280px|Daniël Lohues]]

'''Daniël Lohues''' (16 [[febrewaori]] 1971) is een [[Nederlaand]]se componist en liedtieszanger, ofkomstig uut [[Erica (Drenthe)|Erica]] ien Zuudoost-[[Drenthe]].

==Groepen en muzikale prejekken==
Nao een paar jaor ien verskillende Engels- en Nederlaandstalige groepen te hebben espeuld, daoras [[The Charlies]] d'r iene van was, begunden Lohues ien 1994 de popgroep [[Skik]]. Skik brocht vief plaoties uut: ''Skik'' (1995), ''Niks is zoas 't lek'' (1997), '''s Nachts'' (1999), ''Overal & Nergens'' (2000), ''Tof'' (2002), en 't verzamelplaotien ''Best Tof'' (2004).

Skik höld niet op te bestaon, mar Lohues richtten hum op aandere prejekken, benaom oppe blues. Ien 't veurjaor van 2003 begunden hi'j de groep [[Lohues & the Louisiana Blues Club]]. Veur dizze groep is Lohues naor 't zuden van de [[Verienigde Staten]] etrökken umme bluesmuzikaanten op te zuken. Ien [[Baton Rouge]], [[Louisiana (staat)|Louisiana]] hebt ze heur eerste plaotien mit op traditionele wieze espeulde blues openeumen, ''Ja Boeh'' (2003). Toe as de groep op 't [[North Sea Jazz Festival]] speulden, had Lohues op drei grote festivals ien Nederlaand espeuld (eerder ok op [[Pinkpop]] en [[Lowlands]]). Ien 2005 kwaamp ''Grip'' uut, daoras ok een [[zydeco]]-nommer op stiet.

De mèensen die now mit Lohues ien de Louisiana Blues Club zit, bint: Keith Keyes oppe bas, Marco Geerdink (Lohues zien neef) oppe rhythmgitaar, Gralin Neal oppe drum, en Rob van Donselaar an de toetsen.

Van 20 [[jannewaori]] töt en mit 2 [[april]] 2006 tourden Lohues solo deur 't laand mit zien theatertour ''Allennig''. Hiervan kwaamp op 27 [[meert]] 2006 een gelieknamig plaotien mit akoestische liedties uut. Net as de twei plaoties van Lohues & the Louisiana Blues Club en verskillende plaoties van Skik, bint de liedties ien 't Zuudoost-Drèents ezungen. Op ''Allennig'' komp Lohues oe melancholiek inne mute. Ien 't nommer ''Allennig'' drokt hi'j zien gevuul uut det "uuteindelijk iederien allennig is". Ien ''Beste Koningin'' vrag hi'j de keuningin um, as 't laand ien 'n bedriebenpark mut veraandern, Drenthe te sparen. Ien ''De kerke'' prat hi'j oaver zien geleufstwiefel. De ballade ''Annelie'' lik een knipoog naor [[Bob Dylan]], en ien ''Erica'' zingt Lohues oaver zien singeliere baand mit zien geboortestreek.

Lohues schrif ok nommers veur aandere artiesten, waoronder Jenny Arean, Guus Meeuwis, Freek de Jonge, Paul de Leeuw en Kinderen voor Kinderen.

==Priezen==
Samen mit de bandleden van Skik hef Daniël Lohues ien 1996 de Zilveren Harp ekregen, een Nederlaandse meziekpries. Ien 2006 wördden hi'j anemarkt veur een [[Edison]] inne caddegorie 'Zanger Nationaal'.

==Ie mut 't mar weten==
*'t Nommer ''Op fietse'' wördden ien 2005 uutekeuzen as 't beste Drèentse liedtien ooit.
*Lohues schrif elke weke een stökkien veur 't [[Dagblad van het Noorden]].
*Lohues zingt mit oppe single ''Als je iets kan doen'', daoras de opbrengst van is ebruukt um de mèensen te helpen die te lieden hadden deur de [[eerdbeving]] ien de [[Indische Oceaan]] op [[Karst|Tweede Karstdag]] 2004.

==Buten dizze webstee==
* [http://web.lohues.nl/dlohues/index2.php Daniël Lohues, Allennig]
* [http://web.lohues.nl/lohues/index2.php Lohues & the Louisiana Blues Club]
* [http://www.skik.nl/ Skik]

[[categorie:Drèents artikel]]
[[categorie:Nederlaands zanger]]
[[categorie:Meziek]]
