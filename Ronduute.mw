'''Ronduute''' ([[Nederlaands]]: ''Ronduite'') is een [[buurtschop]] in de gemiente [[Steenwiekerlaand]] in de Nederlaandse perveensie [[Overiessel]]. In 2008 woonden d'r dartig meensen.<ref>[http://www.cbs.nl/NR/rdonlyres/6664A82F-19E7-4E03-B796-DA7BDDC66A80/0/Steenwijkerland.pdf Gemeente Op Maat: Steenwijkerland], CBS, 2009</ref>

De buurtschop lig tussen de [[Beulakerwiede]] en de [[Belterwiede]] op een soortement [[schiereilaand]] en wodt grotendiels evormd deur twee kampeerterreinen.

==Geschiedenis==
Op de Ronduute lag vrogger een [[redoute]], een militaire verstarking op de krusing van de Arembergergrachte, een vaarverbiending tussen [[Frieslaand]] en [[De Sluus]] en de Veneweg, die sinds 1775 tussen de Beulaker- en Belterwiede deurlop. Ok daorvéur al was de Veneweg een belangrieke verbiendingsweg deur et [[vene (grondsoorte)|veengebied]] tussen [[Möppelt]] en [[Veno]]. De naeme Ronduute komp van et woord redoute.<ref>Henk Bruinenberg (1964), ''Noordwest Overijssel. Gisteren en vandaag'' (tweede drok), Steenwiek, p. 115</ref>

Tussen 1884 en 1942 was an de Ronduute een punterwarf evestigd. De warf wodden daor esticht deur Jan Huisman en laeter voortezet deur zien zeune Wolter Huisman. D'r wodden [[punter]]s ebouwd en ok aandere veur de [[Kop van Overiessel]] typerende vaartugen as et [[Gieterens vlot|vlot]] en de [[bok (scheepstype)|bok]]. Disse warf en de warf van een aandere zeune van Huisman, Peter, in [[Wannepervene]] waren gedurende de eerste helfte van de 20e eeuw de belangriekste leveranciers veur punters rond [[Kampen]], an et [[Zwärte Wäter|Zwatte Waeter]] en an de [[Zuderzee]]kuste. Disse punters hadden anmarkelijk hogere [[boeisel]]s en beschikten over twee langwarpiger [[zweerd (zeilboot)|zweerden]] as de punters veur Gieteren. Bovendien was de mast meer naor achter eplaetst, waordeur d'r meer ruumte was veur een [[fok]]. Ok aandere schepen zoas [[praeme]]n wodden d'r ebouwd. Uut disse warf is laeter de internationaol bekende jachtwarf [[Royal Huisman|Huisman]] in Veno ontstaon.<ref>Gait L. Berk (1999), ''De Punter'' (tweede drok), Haarlem</ref>

Op 6 december 1944, in de [[Tweede Wereldoorlog]], stortten in Ronduute een Amerikaanse bommenwarper, een [[B-17 Flying Fortress|Boeing B17G]] neer. Van de acht inzittenden kwam d'r iene omme en de aandere zeuven wodden kriegsgevangen eneumen.

==Rifferensies==
<references/>

{{Dia|Dit stok is eschreven in et [[Stellingwarfs]] van [[Stienwiekerlaand]].}}

[[Kategorie:Stellingwarfs artikel]]
[[Kategorie:Plaatse in Oaveriessel]]

[[nl:Ronduite]]
