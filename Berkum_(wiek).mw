[[Ofbeelding:Map NL Zwolle Berkum.PNG|thumb|right|200px|Ligging van Berkum in de gemiente Zwolle]]

'''Berkum''' is een wiek van de [[Oaveriessel]]se heufdstad [[Zwolle]]. Per 1 jannewaori 2005 had Berkum 4.513 inwoners. Een flink diel van de inwoners (1.152) bint oaver de 65, mar de leste jaoren koomt d'r aal meer jonge gezinnen bi'j.

==Indieling==
[[Ofbeelding:Nieuwe_Vecht_Berkum.jpg|thumb|right|220px|De Ni'je Vechte bi'j Berkum]]
Berkum lig aordig laandelijk an de oostelijke stadsraand, tussen de revier de [[Vechte]], de stadsrevier de [[Ni'je Vechte]], de [[Rieksweg 28|A28]] en de Ceintuurbaan. De wiek bestiet uut Berkum, Brinkhoek, Veldhoek, bedrieventerrein De Vrolijkheid en [[Oosterenk]], veurnamelk een kantorenterrein. In Oosterenk ligt ok de Isala Klinieken, locatie Sophia. Berkum wördt van de stad of-escheiden deur weilaanden en sportvelden. De grune streke wördt wal kleiner deur ni'jbouw. D'r is een uutbreidingsplan inclusief hoogbouw, waordeur 't bebouwde diel van Berkum tweimaol zo groot zol wörden.<ref>[http://www.wijkverenigingberkum.nl/FileLib/binnenwerkwandel.pdf Wiekverienging Berkum: Campherbeekroute (pdf)]</ref>

==Veurzienings==
An veurzienings hef Berkum onder aandere een winkelcentrum, basisschoelen, een bibliotheek, karken, een wiekcentrum, sportvelden (onder meer van [[VV Berkum]]) en zörgcentrum Berkumstede/De Wissel. In Oosterenk stiet 't stadium van [[FC Zwolle]]. Bi'j Berkum Brinkhoek ligt de [[Agnietenbarg]] en de [[Agnietenplas]]. Op de Agnietenbarg lig [[Begraafplaatse Bargklooster]] mit een monument veur de middeleeuwse schriever [[Thomas a Kempis]]. Op de Vechte en in de Berkumer Kolke hej [[pleziervaort]].

==Geschiedenis==
Berkum was vanolds een [[buurtschop]] buten Zwolle. D'r bint naamsvariaanten op-etiekend zoas Barkmen (1233?), Bircmede (1364), Berkman (1456), Berkmen (1801) en Berkum (1840). De name Bircmede of Berckmede kump töt in de [[16e eeuw|16e ieuw]] veur en zol wiezen op een weidegebied mit berken. As de olde vörm uut 1233 juust is, wisselden 't gebruuk van -men en -mede al vrogge.

===Havezates Campherbeek en Kranenbörg===
[[Ofbeelding:Campherbeek.jpg|thumb|right|220px|Campherbeek op een prent uut 1729 van Albert de Haen]]
In Berkum hebt de [[havezate]]s [[Campherbeek]] en [[Kranenbörg (Oaveriessel)|Kranenbörg]] estaone. Campherbeek wördden ebouwd deur [[Steven Campherbeek]], [[drost]] van [[Sallaand]]. In 1427 wördt esproken van 'een paer volckes in Camferbeken schuer'; in 1520 van een goed. Rond 1700 is 't kestiel op zien heugtepunt; 't is een L-vörmig gebouw mit een zeskaantige toren, mit een bouwhuus an weerskaanten. In de daorop volgende twee ieuwen wördden 't an-epast en tenslotte of-ebreuken. Een gelieknamige basisschoele stiet ongeveer op de plek daoras de havezate hef estaone; ok de deurgaonde weg de Campherbeeklane herinnert d'r an.

[[Ofbeelding:Havezathe Kranenburg.PNG|thumb|right|220px|Schilderi'je van de havezate Kranenbörg (1840)]]
De havezate Kranenbörg, mit bi'jbehorend laandgoed, lag op de plek daoras now de [[Begraafplaatse Kranenbörg]] lig. De eerste vermelding stamt uut 1471, toen de femilie Campherbeek eigenaor was. Daornao was 't laandgoed eigendom van 't geslacht Mulert. In 1580 hebt de terogtrekkende troepen van de [[George van Lalaing|Graaf van Rennenberg]] de havezate verrinneweerd. Tiekeningen van [[Gerard ter Borch (II)|Gerard ter Borch de jonge]] uut 1633 laot de ruïne zien. In 1642 kocht [[Rutger van Haersolte]] 't bezit, leut de ruïne ofbreken en bouwden d'r een ni'j huus. De femilie Vos de Wael, eigenaor van 't laandgoed sinds begun [[19e eeuw|19e ieuw]], gebruukte 't veural veur de jacht. In 1844 bint de gebouwen esloopt; de toegaank töt 't laandgoed - de Prinsenpoorte - is van plek verhuusd en op-eneumen in de tègenwoordige begraafplaatse.

===De Berkumerbrogge===
Oaver de [[Vechte]] bi'j Berkum wördden in 1451 de Berkumerbrogge an-elegd deur de stad Zwolle en 't klooster [[Agnietenbarg]]. De Vechte was slim belangriek veur Zwolle umdet al 't haandelsverkeer vanuut 't tègenwoordige [[Duutslaand]] en vanuut 't noorden gebruukmaakten van dizze revier.

===Zwollekarspel en de mederne wiek===
Veurdet Berkum bi'j de gemiente Zwolle kwaamp, heurden 't bi'j de gemiente [[Zwollekarspel]] (1802-1967), die bestund uut de um Zwolle hen liggende dörpen en gemienschoppen. Zwollekarspel umvatten 't vroggere schoutambt van Zwolle. In de [[20e eeuw|20e ieuw]] wolden veul mèensen uut de stad Zwolle in 't butengebied wonen. Nao de [[Tweede Wereldoorlog]] bint daorumme hiele wieken ebouwd, waoronder 't tègenwoordige Berkum. Deur de raandligging van Berkum wördt d'r nog vake oaver Zwolle en Berkum as verschillende entiteiten esproken.

==Uutgaonde verwiezings==
[[Ofbeelding:Berkum - De Kolk.jpg|thumb|right|220px|De Berkumer Kolke, ok de Kolke van Koezen enuumd]]
*[http://www.zwolle.nl/cms/cms.nsf/V_LUSCW/3D91E7A9DD6E8082412574B40038624F Webstee van de gemiente Zwolle]
*[http://www.wijkverenigingberkum.nl/ Webstee van de wiekveriening Berkum]
*[http://www2.historischcentrumoverijssel.nl/zwolle/zw/geschz15.htm Historisch Centrum Overijssel: Korte geschiedenis van Zwolle. Heufdstok 15: Zwollekerspel]
*[http://www.kasteleninnederland.nl/kasteel1131.php Kasteelinnederland.nl oaver havezate Campherbeek]
*[http://www.kasteleninnederland.nl/kasteel1133.php Kasteelinnederland.nl oaver havezate Kranenbörg]

== Rifferenties ==
<references />

{{Dia|Dit stok is eschreven in 't [[Zuudwest-Zuud-Drèents]] van de Drèents-Oaveriesselse grèensstreek.}}

[[Kategorie:Drèents artikel]]
[[Kategorie:Plaatse in Oaveriessel]]
