[[Ofbeelding:Marga Kool (1985).jpg|thumb|200px|Marga Kool in 1985]]
'''Marrigje Macheltje (Marga) Kool''' ([[Beekbargen]], [[15 augustus]] [[1949]]) is een [[Drenthe|Drèentse]] schriefster en politica.

Ze gruuiden op in een boerengezin det eerst in [[Noord-Braobant|Noord-Braobaant]] woonden, later in [[Tweante|Twente]] en, vanof heur elfde, in 't Drèentse [[Zuudwolde]]. Dartien jaor lange warkten ze in 't onderwies, onder aandere gaf ze Nederlaans.

Veur [[D66]] hef ze tien jaor in de gemienteraod van Zuudwolde ezeten, daornao kwaamp ze in de [[Previnciaole Staoten]] van Drenthe. Tussen 1991 en 1999 was ze in Drenthe gedippeteerde van Milieu en Cultuur. Sund 2000 warkt ze as diekgraof van 't [[zielvest|waterschop]] [[Riest (revier)|Riest]] en Wieden.

Sund zo 1971 skrif Marga Kool gedichten, vertellegies en tenielstokken in 't [[Drèents]]. Ze vund 't een aordig onontgonnen literair gebied, een 'Luilekkerlaand'. Ok wol ze de schaamte die seins bestiet veur de streektaal ummebugen töt trots. As diel van 't 'zendingswaark', zoas ze 't nuumde,<ref>[http://www.margakool.nl/?ID=17 Veul estelde vraogen; op Marga Kool heur webstee]</ref> hef ze mitehölpen de uutgeveri'je [[Huus van de Taol|Het Drentse Boek]] op te richten. Zie keek ok oaver de Drèentse gröppe en richtte mit aandern [[SONT]] op, een mandielig verbaand van streektaalorgenisaosies in 't [[Nedersaksisch]] taalgebied.

As zölfstandig waarker hef ze veur [[Radio Noord]] een paar jaor 't culturele zundagmörrengpregramma Mandielig eproduceerd en eprissenteerd. Tussen 1977 en 1991 trad ze op mit een Drèentstalig aobendvullend pregramma. Wieder hef ze veurelezen op [[Poetry International]]. Marga Kool hef de Culturele Pries van Drenthe, de Zulvern Anjer en de [[Johanna van Buren|Johanna van Burenpries]] veur [[Nedersaksische literetuur]] ewunnen.

Marga Kool is etrouwd mit de Drèentse schriever [[Jan Veenstra]].

==Uut heur waark==

:''Toen weurden Drentse drukkers''
:''schèupers van de taal''
:''en dreugen zörg veur aandermans gedachten.''
:''Ze brachten d'olde woorden duzend keer''
:''vermenigvuldigd in de dörpen weer:''
:''een nei bezit veur jongere geslachten.''

Uut ''Op-eschoond'' (1983)

==Bronnen==
* [http://www.margakool.nl/ Marga Kool heur webstee]
* [[Rouke Broersma]] (red.) (2003). ''Scheupers van de taol: Bloemlezing van de Drèentse Schrieverij 1837-2003''. Zuudwolde: Het Drentse Boek. Blz. 13

==Rifferenties==
<references />

{{Dia|Dit stok is eskreven in 't [[Zuudwest-Zuud-Drèents]] van de Drèents-Oaveriesselse grèensstreek.}}

{{DEFAULTSORT:Kool, Marga}}
[[Kategorie:Drèents artikel]]
[[Kategorie:Schriever in 't Drèents]]
[[Kategorie:Nedersaksiese leu]]
[[Kategorie:D66-politiker]]
