[[Ofbeelding:Dickninge de Schiphorst.jpg|thumb|300px|Dickninge in [[De Schiphorst]] dichtebi'j [[De Wiek]], anno 2010]]
'''Dickninge''' (ok ''Dikninge'') is een [[laandgoed]] det sund 1998 bi'j de gemiente [[De Wolden]] in de pervincie [[Drenthe]] heurt. Véur de gemientelijke herindieling heurden 't bi'j de gemiente [[De Wiek]]. 't Laandgoed, det zo'n 75 bunder beslat, lig zuudwestelk van De Wiek en strekt töt an 't reviertien de [[Riest (revier)|Riest]], de pervinciegrèens mit [[Oaveriessel]]. Op 't laandgoed stiet Huze Dickninge, een staotig laandhuus mit een grachte d'r umhen. 't Laandgoed rondumme Huze Dickninge is in-ericht in de [[Engelse hof|Engelse laandschopsstiel]]. De grachte is een keunstmaotige ziednaarm van de Riest.

==Geschiedenis==
[[Ofbeelding:Dickninge_door_Cornelis_Pronk_1732.jpg|thumb|left|300px|Dickninge etiekend deur [[Cornelis Pronk]] in 1732, links het rentmeistershuus en rechts de oaverbliefsels van de karke]]
In de [[middeleeuwen]] hef op dizze plek een an [[Maria (moeder van Jezus)|Maria]] ewi'jd [[Benedictienen|Benedictiener]] [[klooster (gebouw)|klooster]] estaone mit de name Soetendale. 't Klooster was de opvolger van de [[Mariakarke (Rune)|Benedictiener Abdi'je van Rune]], die ze in 1325 verplaatst hebt naor Dickninge. Töt de [[15e eeuw]] was 't een 'dubbelklooster': de ofdielings veur nonnen en veur monniken waren escheiden. In de [[16e eeuw]] was 't een ''[[jufferenstift]]'', det töt 1598 dienst hef edaone. Noa de [[Riffermaotie|hervörming]] woonden d'r nog achterebleven nonnen in 't klooster töt 1652, mar al rap nao 1598 trad 't verval in. In 1645 hebt de de karke ontmaanteld. Op de tiekening van [[Cornelis Pronk]] (zie ofbielding) uut 1732 kuj de vervallen karke nog zien. Allent de toren en een [[rentmeester (beroep)|rentmeistershuus]] mit bi'jgebouw bleven oaverend. 't Rentmeistershuus hebt verscheiden leden van twei dikke Drèentse femilies, Struuck en Lunsingh, in ewoond. In 1796 kocht [[Reint Hendrik de Vos van Steenwijk]] de gebouwen en leut ze ofbreken um op die plaatse 't tègenswoordige Huze Dickninge te laoten zetten, det in 1813 wördden voltooid.<ref>Jaap Bos (mit aandern) (1989), ''Huizen van stand: geschiedenis van de Drentse havezaten en andere herenhuizen en hun bewoners''. Möppelt: Boom. Blz. 248 t/m 250</ref>

Naodet de leste Lunsingh uut de tied kwaamp, wolden zien naozaoten, de breurs Tonckens, 't ''bongelklokkien'' uut 1555 hebben. Ze kregen gelieke en 't klokkien wördden verplaatst naor 't [[Huus te Westervelde]] bi'j [[Nörg]]. Daor wördden 't töt in de [[20e eeuw]] gebruukt deur de börgemeister van Nörg, [[Eltje Jacob Tonckens]], umme 't personeel te wiezen op de röst- en warktieden.<ref>Jaap Bos (mit aandern) (1989), ''Huizen van stand: geschiedenis van de Drentse havezaten en andere herenhuizen en hun bewoners''. Möppelt: Boom</ref><ref>[http://www.sbrm.nl/upload/PDF/2/wijkkrant%2083-website.pdf Wiekkraantien Rijswijk-Midden, 14e jaorgaank, nommer 83, november/december 2007]</ref>

In 1978 wördden in een ni'jbouwproject in Nörg de straote ''Dikninge'' vernuumd naor 't laandgoed.

==Literetuur==
*Antonius Johannes Maria Arts (1945), ''Het dubbelklooster Dikninge''. Assen: Van Gorcum
*Jaap Bos (mit aandern) (1989), ''Huizen van stand: geschiedenis van de Drentse havezaten en andere herenhuizen en hun bewoners''. Möppelt: Boom
*Jean Samuel Magnin (1975), ''De voormalige kloosters in Drenthe, geschiedkundig beschouwd''. Grunning: Berghuis-Bouma (herdrok van de in 1846 bi'j F. Hessel in [[Et Vene|'t Vene]] uutegèven 2e drok - de 1e drok was in 1835 verschenen bi'j Oomkens in Grunning)

==Uutgaonde verwiezings==
*[http://www.mysteriesvanhetreestdal.nl/verhalen/historisch/dickninge Mysteries van 't Riestdal: De particuliere tol van Dickninge]
*[http://www.mysteriesvanhetreestdal.nl/verhalen/historisch/juffers Mysteries van 't Riestdal: De juffers van Dickninge]
*[http://www.kasteelonline.nl/Dickninge.html Foto's van Huize Dickninge]

== Rifferenties ==
<references />

[[Kategorie:Drèents artikel]]
[[Kategorie:Laandgood]]
[[Kategorie:Landhuus]]
