[[Ofbeelding:Fig. 9 mapa.jpg|thumb|400px|[[Megaliet|Megalietenkeunst]] van 't prehistorische Europese vastelaand]]
De '''prehistorie''', '''veurgeschiedenis''' of '''oertied''' is de tiedspanne in de mèenselijke geschiedenis tussen 't vrogste gebruuk van stienen gerei deur [[Hominini]], zo'n 3,3 miljoen jaor terogge, en de uutviending van de [[schrieverije]]. Roemer bekeken giet de prehistorie terogge töt 't ontstaon van 't leven.

Symbolen, markerings en bielden kooj al hiel vrog in de mèenselijke geschiedenis tegen, mar de vrogst bekende schriftsystemen bint van veur zo'n viefduzend jaor, en 't duurde nog wat duzend jaor veurdet de schrieverije briede ingaank vund. In partie culturen wördden der niet eschreven töt de 19de ieuw, en in een antal schrieft ze nog altied niet. 't Ende van de prehistorie verschilt dus daonig per plekke, en de term wördt minder vake gebruukt waor ze 't hebt aover samenlevings veur wie de prehistorie nog niet zo lange aover is.

[[Sumer]] in [[Mesopotamië]], de [[Indusbeschaving]] en 't [[Olle Egypte|Olde Egypte]] waren vanof de vrogge [[bronstied]] (vierde millennium veur Chr.) de eerste beschavings die heur eigen schrift ontwikkelden en an geschiedschrieverije deuden. Zij wördden nao-evolgd deur naoberbeschavings. Veur de mieste aandere beschavings leup de prehistorie of in heur [[iezertied]]. De verdieling van de prehistorie in de [[steyntyd|stientied]], bronstied en iezertied gebruukt ze veur grote dielen van [[Eurazië]] en [[Noord-Afrika]]. Aover 't algemien wördt dizze verdieling niet gebruukt veur die dielen van de wereld waor deur contact mit Eurazische culturen de [[metaolbewarking]] inienen inevoerd wördden, zoas [[Oceanië]], een groot part van [[Afrika bezuden de Sahara]] en dielen van [[Amerika (kontinent)|Amerika]]. De tied waorin een cultuur deur aandere culturen aover eschreven wördt mar zölf 't schrift niet ontwikkeld hef, nuumt ze wal de protogeschiedenis van die cultuur.

Deurdet der in de prehistorie per definitie niet eschreven wördden, muj veur de bestudering dervan perberen prehistorische veurwarpen te duden en dateren. De [[prehistorische archeologie]] kik naor [[artefacten (archeologie)|artefacten]] (deur de mèense emeuken veurwarpen), prehistorisch vullis en nog aandere bronnen in 't verbaand waorin ze anetröffen wördt: nederzettings, [[grafbulte|grafbulten]] en zuks. Dizzende wördt evunden bij [[archeologische opgraving|archeologische opgravings]] of mangs as toevallige vondst. Vervolgens wördt ze vörmkundig-typologisch, historisch, sociaalhistorisch, statistisch en netuurwetenschoppelijk ([[dendrochronologie]], [[C14-datering]] enzowieder) bestudeerd.

{{Dia|Dit artikel is eschreven in 't [[Zuudwest-Drèents]].}}

[[Kategorie:Drèents artikel]]
[[Kategorie:Prehistorie| ]]
