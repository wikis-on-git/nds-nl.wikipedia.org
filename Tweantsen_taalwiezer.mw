{{wiu}}

Dit is n '''Tweantsen taalwiezer''' [[Tweants]]-[[Nederlaands|Nederlands]]. Hier komt zaakn in te stoan as grammatika, weurde, zegswiezn en plaatsnaamn.

''Zeet ok t artikel [[Tweants]]''

== Info in t vuurtn ==
t Tweants is n dialekt van t [[Neersassies]]. Tweants wördt zowat in heel Tweante sprökn. In de meest westelike plaatsn ([[Healdern]], [[Nijverdal]]) doot ze meer [[Sallaands]]. Van ne Tweantse standaardtaal mag gen sproake wean, hoast ieder dörpken hef zienn eign slag. Belangrieke herkenningspeuntn beent t gebroek van ''nit'', ''nich'' en ''neet''. Te meer a'j noar t oostn goat, te meer as ze ''nich'' zegnt. [[Vjenne]], [[Eanter]] en [[Riesn]] hebt n heel biezeundern slag; dee hebt de oolde Westfaalske kleenkerbuuging beheuldn.

Tukkers goat aalt op ne spölse manere met öare sproake umme. Ze probeert dinge aalt zo beeldnd meugelik te zegn. 
*Vuurbeeld: As nen Tweantsen tuinman an zinnen knecht vrög of'e eawn t opgeruumde blad wat op de koare lig wil anstaampn (zodet dr mear in kan), zegt'e nit: ''"Wo'j det eawn anstaampn?"'', mear ''"Wo'j doar eawn oawerhen daansn?".


== Skriefwieze ==
Der besteet gin offisjele skriefwieze vuur t Tweants. Wal zeent der twee skriefwiezes mear of meender algemeen an enömmen; de [[Standaard Skriefwieze]] en de skriefwieze van de [[Kreenk vuur Tweantse Sproake]] (KVTS). De standaard skriefwieze hef as doel de sprektoal zo dudelik meugelik wier te gewen, en de KVTS-skriefwieze probeert an te sloeten bie leazers dee't Hollaands leazen gewoon zeent, en bie de skriefwiezes van aandere gebeden. Vuurbeelden: 

Standaard Skriefwieze:<br>
''Vie gungn n eandkn hen loopn en deedn oonderweg verskilnde zaakn bekuiern''

KVTS-skriefwieze:<br>
''Vie gungen n eandken hen lopen en deden oonderweg verskillende zaken bekuieren.''

Beaide skriefwiezes hebt zo vuur- en noadelen. De Standaard Skriefwieze hef as vuurdeel det t gin twiefel löt oawer wat de oetsproake mut wean, mear n groot noadeel is det t gaaw onleasboar wörd, umdet der smangs onwies völle metkleenkers op de riege komt te stoan. De KVTS-skriefwieze hef as vuurdeel det t good leasboar is vuur leu dee't met Hollaands leazen op zeent egröaid, mear n groot noadeel is det t nit anslot op de rechte oetsproake van bepoalde wöarde, umdet der klaanken eskrewen mut worden dee't nit oet esprökken wordt.

Op disse wikipedia maggent beaide skriefwiezes gebroekt worden.

==Klaanknlear==
Um n dudelik oawerzich te gevn, make vie oonderskeaid tusken kleenkers en metkleenkers. t Geet hier um de oetsproake. Den kan nog wal s ofwiekn van eskreewn vörm.

===Vlakke kleenkers===
*[a] - wördt oet esprökn as in t Duutse ''Mann''. Zooas in t Tweantse ''hadn''.
*[aa] -  wördt oet-esprökn as in t Hollaandse ''Laat'', allene iets länger en mear vuurin in n moond. Zooas in ''vake''.
**As der ne [n] achter steet, wördt de [aa] oet-esprökn as in t [[Fraans|Fraanske]] ''trente''. Doarumme riemt "Trente" op t Tweantse ''kraante''.
*[æ] - Zoo um en noabiej as in t [[Engels|Engelse]]{{Info| t standaard Brits Engels, geeldt vuur ieder moal at t Engels hier eneumd wördt}} ''back'', mear dan met n moond wat meender wied lös, woerduur e vake as [e] wördt an-eheurd. Tweants: ''ètn''.
*[e] - as in t Hollaandse ''pet''. Tweants: ''pette''.
*[ee] - as in t Duutse ''geben''. Nen kleenker zoonder verglieding. Tweants: ''Breef''.
*[ea] - as in t Engelse ''air''. Tweants: ''leavn''.
*[oa] - as in t Hollaandse ''Roze''. Tweants: ''noa''.
*[o] - as in t engelse ''lock'', Ned. ''bol''. Tweants: ''kop''.
**[ó] - as in t fraanske ''bon'', Ned. ''vol''. Tweants: ''bok'', ''hok'', ''vol'', . 
*[oo] - as in t Duutse ''boot''. Tweants: ''koo''.
*[oe] - as in t Hollaandse ''boek''. Tweants: ''oe''.
**[oe] - as in t Hollaandse ''boer''. Ne wat längere ''oe''. Tweants: ''koele''.
*[ö] - as in t Duutse ''Köln'', Ned. ''löss''. Tweants: ''lös'', ''köppe''.
*[öa] - as in t Engelse ''turn''. Tweants: ''köant'', ''dröa''.
*[eu] - as in t Hollaandse ''reuk''. Tweants: ''beume''.
**[eur] - as in t Hollaandse ''deur''. Tweants: ''heurn''.
*[u] - as in t Hollaandse ''hut''. Tweants: ''luk''.
*[uu] - as in t Hollaandse ''fuut''. Tweants: ''kuukn''.
**[uu] - as in t Hollaandse ''uur'', allene wat länger; Tweants; ''uur'', ''buul''.
*[i] - as in t Hollaandse ''dit''. Tweants: ''lippe''.
*[ie] - as in t Hollaandse ''wie''. Tweants: ''gries''.
*[ie] - as in t Engelse ''wee''. Wat längern klaank. Tweants ''griezn''.

===Buugnde kleenkers===
Meesttieds wördt an t eande van n woord noa nen langn klaank de [r] neet oet-esprökn, mear in plaatse doarvan wördt der nen dreei emaakt noar de [ə] of [à]/[ø]:
**"Hier" wördt oet-esprökn as [hi jə]
**"Uur" wördt oet-esprökn as [uu wə]
**"Beer" wördt oet-esprökn as [bì jə]
**"Bear" wördt oet-esprökn as [bèhjà] (zeflde as in t Engels)
**"Hoar" wördt oet-esprökn as [hoawà]
**"Oor" wördt oet-esprökn as [oo wà]
**"öar" wördt oet-esprökn as [öa wà]


*[eeə] - disn klaank wördt oet-esprökn duur nen klaank te maakn as in t Duutse ''geben'', mear an t eande der ne "jöh" an too te doon. Ofwieknde dialektn zooas t [[Riesns]] en t [[Eanter|Eanters]] doot dit völle, mear t [[Vjens]] steet der um bekeand det t zelfs allene den "jöh" oetsprekt, mear dan as "jèh"; Tweants ''breef'' blif in t Riesns: "''breef''" of "''breeəf''" , wördt in t Eanters "''breeəf/brieəf''" en in t Vjens "''brjèf''".

*[ooə] - disn klaank wörd oet-esprökn duur nen klaank te maakn as in t Duutse ''Boot'', mear an t eande doarvan  ne "wöh" an too te voogn.
*[ui] wördt oet-esprökn as [öj], zooas in ''kuiern''.
** In Riesn en Eanter is hier nog nen langn variaant op: [öai], zo as in ''gröain''. Dit is nen langn [öa] zo as in ''öar'', mear dan met nen buuging noar ne [i].

===Metkleenkers===
*[b] - Standaard West-Germaansn stemhebnden kleenker.
*[p] - Krig wat mear loch as n standaard Hollaandsn [p], en is doarumme n kleain betjen met de Engelse [p] te vergeliekn.
*[d] - Standaard West-Germaans. Veraandert duur [[assimilasie]] mangs in ne [t], meesttieds as e noa ne [s] of ne [t] keump: ''Wastettan?'' (Wat is det dan?).
*[t] - Ne "dikke" [t]. Krig iets nen sis-klaank met, woerduur at e wal wat weg hef van de Duutse [z]. t Tweantse ''tonge'' wördt zoowat t zelfde oet-esprökn as t Duutse ''Zunge''. As de [t] an t eande van n woord steet, en t volgnde woord begeent met nen kleenker, dan kan e vuur t gemak as ne [d] oet-esprökn wördn: ''oedesprökn'' (oet-esprökn).
*[f] - Standaard West-Germaans. As e an t eande van n woord(deel) steet, en t volgnde woord(deel) begeent met nen kleenker, dan kan e vuur t gemak as ne [v] oet-esprökn wördn: ''ovveköjerd'' (of-ekuierd). Ook as e vuur nen stemhebnden kleenker keump, kan e as ne [v] oet-esprökn wordn: ''ovbrekn'' (ofbrekn)
*[v] - Standaard West-Germaans. In völle Tweantse variaantn wördt de [v] aait as ne [f] oet-esprökn, mear in t West-Tweants is der n dudelik oonderskeaid tusken ne [f] en ne [v], behalvn as ze liek noa mekoar komt: ''offoorn'' (ofvoorn), of noa nen stemmeloozn metkleenker: ''hek fedaage nif föll ann doan'' (<small>(doar)</small> Heb ik vandage nit völle an edoan).
*[s] - Standaard West-Germaans. Wördt met roonde lipn oet-esprökn. Doarduur wördt e mangs duur boetnlaanders as ne Engelse ''-sh-'' verstoan.
*[z] - Standaard West-Germaans, met roonde lipn. In völle Tweantse variaantn wörd de [z] aait as ne [s] oet-esprökn, dus as ''seekers'' (zekers), mear in t West-Tweants is der n dudelik oonderskeaid tusken ne [s] en ne [z], behalvn as ze direkt noa mekoar komt: '' 's söandaagns''.  ('s zöandaagns), of noa nen stemmeloozn metkleenker: ''wasseukie?'' (wat zeuk ie?).
*[k] - Krig wat mear loch as ne standaard Hollaandse [k]. A'j det geluudjen alleen zoln oetsprekn was t ne zachte (Achterhookse) [g].
*[g] - Stemhebnde ("zachte") [k]. Was vroger dudeliker as non, mear allene as e wör evolgd duur ne [n] of [ng]. t Tweantse ''bign'' wör vroger oet-esprökn as t Engelse ''big'' met nen [ng]-klaank der achteran, mear de jongere genneroasies verleest um. Rechtevoort is der bie de meeste leu gin oonderskeaid mear tusken ''legn'' (dale legn) en ''lengn'' (lengn met water, of iets länger maakn). Wat leu sprekt ''legn'' rechtevoort oet as ''lejn''.
*[l] - Wat soortn Tweants maakt oonderskeaid tusken nen zwoarn en nen lechn [l]. De wat euldere soortn hebt allene den lechn [l], den at vuur in n moond met n tip van de tonge teegn de [[vuurtaandrichel]] emaakt wörd. Aandere soortn Tweants doot an t begin van n woord/lettergreep nen lechn en an t eande van n lettergreep nen zwoarn, net as in t [[Hollaands]], en wellich is t doarduur ook veraanderd.
*[r] - Van ooldsher is n meest ebroektn [r] in Tweante n tip-[r], den nog t beste te vergeliekn is met ne [d], umdet-e ongevear op dezelfde plaatse en maneere in n moond maakt mut wordn. Det is ook meteen de reedn woerumme at sommige leu ''bedde'' skrieft en aandern ''berre''. Sommige soortn Tweants gebroekt n [[huig]]-[r], den op dezelfde plaatse in n moond emaakt wörd as n [g]. Dit keump vuural in de plaatsn körter noar de Duutse greanze vuur.

==Ofzwakking (lenisie)==
As tusken twee kleenkers nen stoarkn stemloozn metkleenker steet, krig den stemme. Det geeld ook as-e an t begin van n woard steet en t vurige woard met nen kleenker eandigt.
*''Better'' wördt vake oet esprökn as '''bedde''.
*''Of esprökn'' wörd vake oet esprökn as ''ovvesprö'ng''.

== Grammatika ==
=== Persoonlike veurnaamweurde ===
:Ik
:Doe/dow/iej {{info|In Oost Twente zegnt ze ''Doe'' en in de rest van Tweante ''Iej''. Ze wordt nooit ofwisselnd gebroekt}}
:Hee/zee/ze/ut/et/t
:Wiej/viej
:Iej/iejleu
:Zee/ze/zeeleu

<small>In völle plaatsn wörd "hee" ook vuur vrouwleu broekt. t Blik oet de rest van t verhaal wal of t um nen kearl of ne vrouwe geet.</small>

===Lidwöarde===
t Lidwoard haank of van t geslacht van t woord. Tweants ken dree geslachtn: Mannelik, Vrouwelik en Onziedig.

====onbepoalde lidwöarde====
{| class="prettytable" rules="all" cellpadding="2" width="80%" style="border: 1px solid #999"
! style="background-color:#abcdef" | Mannelik
! style="background-color:#abcdef" | Vrouwelik
! style="background-color:#abcdef" | Onziedig
! style="background-color:#abcdef" | Meervoald
|-
|nen kearl
|ne vrouwe
|n wich
|.-. leu {{Info|Vuur mearvoold besteet gin onbepoald lidwoard; mangs wördt r "wat" of "n antal" gebroekt: "wat leu"}}
|}

===bepoalde lidwöarde===
{| class="prettytable" rules="all" cellpadding="2" width="80%" style="border: 1px solid #999"
! style="background-color:#abcdef" | Mannelik
! style="background-color:#abcdef" | Vrouwelik
! style="background-color:#abcdef" | Onziedig
! style="background-color:#abcdef" | Meervoald
|-
|n kearl
|de vrouwe
|t wich
|de leu
|}

===anwieswöarde===
Um dinge an te wiezen wörd oonderskeaid emaakt tusken dinge dee't kort bie en wiet(er) of zeent.

====Kört(er) bie====
{| class="prettytable" rules="all" cellpadding="2" width="80%" style="border: 1px solid #999"
! style="background-color:#abcdef" | Mannelik
! style="background-color:#abcdef" | Vrouwelik
! style="background-color:#abcdef" | Onziedig
! style="background-color:#abcdef" | Meervoold
|-
|Dissen kearl
|disse vrouwe
|Dit wich
|Disse leu
|}

====Wiet(er) of====
{| class="prettytable" rules="all" cellpadding="2" width="80%" style="border: 1px solid #999"
! style="background-color:#abcdef" | Mannelik
! style="background-color:#abcdef" | Vrouwelik
! style="background-color:#abcdef" | Onziedig
! style="background-color:#abcdef" | Meervoold
|-
|Den kearl
|dee vrouwe
|Det/dat wich
|Dee leu
|}

===Bievooglike naamwöarde===
Disse dreedeling keump in alle zelfstaandige en bievooglike naamwöarde wierumme: n Lesten -n van t mannelike lidwoard en de leste -e van t vrouwelike lidwoard wörd achter t bievooglike naamwoord eplakt um t geslacht van t bievooglike naamwoard in oawereenstemming te brengen met t geslacht van t zelfstaandige naamwoard.

*n'''en''' kearl - nen grot'''en''' kearl - den grot'''en''' kearl
*n'''e''' vrouwe - ne kleain'''e''' vrouwe - dee kleain'''e''' vrouwe

<nowiki>*</nowiki>In Noord-Oost Tweante wördt dee leste -e- van t vrouwelik zelstaandig naamwoard nit oet esprökken: n'''e''' vrouw - ne kleain'''e''' vrouw - dee kleain'''e''' vrouw

Bie n onziedigen oetgaank van bievooglike naamwöarde wörd oonderskeaid emaakt tusken onbepoalende en bepoalende lidwöarde:

*onbepoalend: n keend - n groot'''-''' keend
*bepoalend: t keend - t grot'''e''' keend - det grot'''e''' keend

=== Bezittelike veurnaamweurde ===
{| class="prettytable" rules="all" cellpadding="2" width="80%" style="border: 1px solid #999"
! style="background-color:#abcdef" | 
! style="background-color:#abcdef" | Mannelik
! style="background-color:#abcdef" | Vrouwelik
! style="background-color:#abcdef" | Onziedig
! style="background-color:#abcdef" | Meervoald
|-
|ik
|mienn/minn
|miene/minne
|mien/min
|miene/minne
|-
|doe/dow
|dienn
|diene
|dien
|diene
|-
|iej/i-j
|oewn
|oewe/oene
|oew
|oewe
|-
|hee/zee/ut/t/et
|zienn/zinn
|ziene/zinne
|zien/zin
|ziene/zinne
|-
|Wiej/wi-j/viej(leu)
|oonzn
|oonze
|oons
|oonze
|-
|iejleu
|oeleu
|oeleu
|oeleu
|oeleu
|-
|zee(leu)
|öarn/earn/eern
|öare/eare/ere
|öar/ear/eer
|öare/eare/ere

|}

=== Regelmoatige wearkweurde ===
Met regelmoatige woarkwöarde wordt dee woarkwöarde bedoold woervan n stam bie elke persoon onveraanderd blif.

{| class="prettytable" rules="all" cellpadding="2" width="50%" style="border: 1px solid #999"
! style="background-color:#abcdef" | persoon
! style="background-color:#abcdef" | rechtevoortse tied
! style="background-color:#abcdef" | verleedn tied
! style="background-color:#abcdef" | voleandigde tied
|-
|Ik 
|haal/hale
|haaln
|(e)haald
|-
|Doe
|haal'''s'''
|haalns
|(e)haald
|-
|Iej 
|haal'''t''' (aansum: haal iej)
|haaln
|(e)haald
|-
|Hee 
|haal'''t'''
|haaln
|(e)haald
|-
|Wiej 
|haal'''t''' (aansum: haal/hale wiej)
|haaln
|(e)haald
|-
|Iej(leu) 
|haal'''t''' (aansum: haal iej)
|haaln
|(e)haald
|-
|Zee
|haal'''t'''
|haaln
|(e)haald
|}

=== Hebn === 
{| class="prettytable" rules="all" cellpadding="2" width="50%" style="border: 1px solid #999"
! style="background-color:#abcdef" | persoon
! style="background-color:#abcdef" | rechtevoortse tied
! style="background-color:#abcdef" | verleedn tied
! style="background-color:#abcdef" | voleandigde tied
|-
|Ik 
|heb(be)
|had/har
|(e)had
|-
|Doe
|hes
|hars
|-
|Iej 
|hebt
|hadn/harn
|(e)had
|-
|Hee 
|hef
|had/har
|(e)had
|-
|Wiej 
|hebt
|hadn/harn
|(e)had
|-
|Iej(leu) 
|hebt
|hadn/harn
|(e)had
|-
|Zee
|hebt
|hadn/harn
|(e)had
|}

=== Wean ===
{| class="prettytable" rules="all" cellpadding="2" width="50%" style="border: 1px solid #999"
! style="background-color:#abcdef" | persoon
! style="background-color:#abcdef" | rechtevoortse tied
! style="background-color:#abcdef" | verleedn tied
! style="background-color:#abcdef" | voleandigde tied
|-
|Ik 
|bin/zin
|was/wazze
|(e)wes(t)
|-
|Doe
|bis/beens/zins
|wais
|(e)wes(t)
|-
|Iej 
|bint/zeent
|warn/wazn
|(e)wes(t)
|-
|Hee 
|is
|was
|(e)wes(t)
|-
|Wiej 
|bint/zeent
|warn
|(e)wes(t)
|-
|Iej(leu) 
|bint/zeent
|warn
|(e)wes(t)
|-
|Zee
|bint/zeent
|warn
|(e)wes(t)

|}

=== Goan ===
{| class="prettytable" rules="all" cellpadding="2" width="50%" style="border: 1px solid #999"
! style="background-color:#abcdef" | persoon
! style="background-color:#abcdef" | rechtevoortse tied
! style="background-color:#abcdef" | verleedn tied
! style="background-color:#abcdef" | voleandigde tied
|-
|Ik 
|goa
|gung
|(e)goan(e){{Info|den lestn -e- keump allene in Eanter vuur}}
|-
|Doe
|gees
|gungs
|(e)goan(e)
|-
|Iej 
|goat
|gungn
|(e)goan(e)
|-
|Hee 
|geet
|gung
|(e)goan(e)
|-
|Wiej 
|goat
|gungn
|(e)goan(e)
|-
|Iej(leu) 
|goat
|gungn
|(e)goan(e)
|-
|Zee
|goat
|gungn
|(e)goan(e)
|}

=== Onregelmoatige wearkweurde ===
Met onregelmoatige woarkwöarde wordt dee woarkwöarde bedoold woervan n stam in de 3de persoon in de hudige tied ne ''umlaut'' krig.

=== Doon ===

{| class="prettytable" rules="all" cellpadding="2" width="50%" style="border: 1px solid #999"
! style="background-color:#abcdef" | persoon
! style="background-color:#abcdef" | rechtevoortse tied
! style="background-color:#abcdef" | verleedn tied
! style="background-color:#abcdef" | voleandigde tied
|-
|Ik 
|doo
|deu/döa/dee
|(e)doan(e)
|-
|Doe
|dös
|deus/döas
|(e)doan(e)
|-
|Iej 
|doot
|deudn/döadn/deedn
|(e)doan(e)
|-
|Hee 
|döt/dut
|deu/döa/dee
|(e)doan(e)
|-
|Wiej 
|doot
|deudn/döadn/deedn
|(e)doan(e)
|-
|Iej(leu) 
|doot
|deudn/döadn/deedn
|(e)doan(e)
|-
|Zee
|doot
|deudn/döadn/deedn
|(e)doan(e)

|}

=== Loopn ===
{| class="prettytable" rules="all" cellpadding="2" width="50%" style="border: 1px solid #999"
! style="background-color:#abcdef" | persoon
! style="background-color:#abcdef" | rechtevoortse tied
! style="background-color:#abcdef" | verleedn tied
! style="background-color:#abcdef" | voleandigde tied
|-
|Ik 
|loop/lope
|leup
|elop/loopn
|-
|Doe
|löps/loopst
|leups
|elop/loopn
|-
|Iej 
|loopt (aansum: loop iej)
|leupn
|elop/loopn
|-
|Hee 
|löp
|leup
|elop/loopn
|-
|Wiej 
|loopt (aansum: lope/loop wiej)
|leupn
|elop/loopn
|-
|Iej(leu) 
|loopt (aansum: loop iej)
|leupn
|elop/loopn
|-
|Zee
|loopt
|leupn
|elop/loopn

|}

== Sk-/Sch- ==

In wat deeln van Tweante wördt de '''sch-''' op zin [[Nederlaands|Hollaands]] oet-esprökn, in aandere deeln wördt e as '''sk-''' oet-esprökn. Dr is gin regel vuur, en n eenn zegt ''skole'' en n aander ''schole''. Dit is ook nit per plaatse verskilnd, mear hef te maakn met persoonlike vuurkuur, of invlood van de umgewing. 

Dr wörd wal es edacht det dit dr met te maakn hef det de oolde leu oet Tweante öare wichter Hollaands prebeern te learn en de wichter verbettern as zee in t Hollaands van ''skuur'' vuur ''schuur'' deedn. De wichter gungn disn regel dus ok in t Tweants gebroekn. Disse "verbettering" zorgt dr ook vuur det leu ook wöarde met ''sch-'' goat oetsprekn dee't juust wál met ne ''sk-'' mut wordn oet esprökn, zo as bv. ''scheetbord'' (skateboard) en ''schielers'' (skeelers).

Op disse wiki tref ie dus mangs '''sch-''', en mangs '''sk-'''.

== -ing/-ige ==
Wat woarkweurde köant (net as in t Hollaands) veraanderd wordn in zelfstandige naamweurde duur der '''-ing''' of '''-ige''' (oetsproak -ege) achter te plakn. Dee leste meugelikheaid is alleen wat eulderwètser. Rechtevoort wördt -ing mear gebroekt, mear -ige keump in Riesn ook nog wal völle vuur. Doarumme kö'j hier beaide teegnkomn.
Vuurbeeldn:
*verbeelding - verbeeldige
*bedoling - bedolige
*verkering - verkerige

== Sassies ''hebn'' ==
Duur euldere sprekkers van t Tweants wördt mangs nog t hulpwoarkwoord ''hebn'' in plaatse van ''wean'' gebroekt. Dèt geet op de zelfde wieze as in t [[Engels]]:
*Engels: ''Where '''have''' you been?''
*Tweants ''Woer '''heb''' iej ewest?'' of ''Woar he'j west?''
Rechtevoort geet t, duur t oawerheersnde Hollaands, op t gebroek van ''wean'' in dee stean op an: 
*Hollaands: ''Waar '''ben''' jij geweest?''
*Tweants: ''Woer '''bin''' iej ewest?'' of ''Woar bi'j wes?''.

== Sassies ''doon'' ==
Tukkers gebroekt heel vake ''doon'' as hulpwarkwoord um ne haandeling te beskriewn. A'j det noar t Hollaands vertaalt, kleenkt t wat keenderlik in de oorn, mear feailik is t heel normaal.

*''Wat doo'j?''
*''Ik '''doo''' leazn.''

*''Wat dee'j?''
*''Ik '''dee''' leazn.''

*''Wat he'j (e)doan?''
*''Ik hebbe leazn '''(e)doan'''.''

*''Woerumme steun Jan bekeand?''
*''Den '''dee''' aait völle leazn''/''Umdet hee aait völle leazn '''dee'''.''

Umdet völle sprekkers rechtevoort ook völle Hollaands doot, meant ze dèt dit keenderlik is, en doarumme neet good. Dee gebroekt doarumme rechtevoort meestntieds n Hollaandsn vorm: ''Ik leaze''.

== Saamntrekkings ==
Tweants steet ook bekeand um de völle saamntrekkings van weurde. Dit gebuurt allene neet op good geluk, mear as t oonderwoarp noa t hulpwoarkwoord keump, zoo as ''wiln'', ''hebn'', ''wean'', ''doon'' en woarkweurde dee at op nen kleenker eandigt. Allene as der noadruk op t oonderwoarp keump, wördt dit neet edoan.

'''Wiln'''
:wi'k - wil ik
:wi'j - wil iej
:wi'w - wilt wie

Meestieds wördt ''wiln'' saamn etrökn tot
:wo'k - wol ik
:wo'j - wol iej
:ezv 

'''Goan'''
:goa'k - goa ik
:goa'j - goa iej
:goa'w - goa wie

'''Vuurbeeld met ''hebn'''''
*He'j um nog ezeen?
*Heb iej um nog ezeen? (met noadruk op ''iej'')

== Wöarde ==

{| class="prettytable" rules="all" cellpadding="2" width="50%" style="border: 1px solid #999"
! style="background-color:#abcdef" | In t Nederlaands
! style="background-color:#abcdef" | In t Tweants
|-
|Aardappel 
|Eerdappel, earpel, eerpel, tuffel, ''[[Vjenne|Vjens]]'': jappel
|-
|Altijd
|Aait, aalt, aaltied, altied
|-
|Azijn
|Ettik, azien
|-
|Begrafenis
|Groov, grove, groof, groav(e), begraffenis
|-
|Boerenkool
|Moos
|-
|Bomen
|Beum(e)
|-
|Boos, kwaad
|Hellig
|-
|Boterham
|Brugge, snee/vlak stoete
|-
|Bretels
|Li(e)chtn, zeeln
|-
|Broek (kleding)
|Boks(e)
|-
|Brood (als stof, wit-)
|Stoet(e)
|-
|Bunzing
|[[Ulk]]
|-
|Deel (Boerderij)
|Del(le)
|-
|Den (boomsoort)
|Dan(ne)
|-
|Drempel
|Dorpel, zul
|-
|Eik (als ding)
|Eekn
|-
|Eik (als soort)
|Eek
|-
|Eelt
|Zwil
|-
|Gierigaard
|Knieperd, kniepköttel
|-
|Gootsteen
|Göttegat, götngat, gottegat
|-
|Haagwinde (plant)
|Pispötjes
|-
|Ham (vlees)
|Skeenkn
|-
|Huid/lichaam
|Hoed
|-
|Jas(je), colbert
|böais
|-
|Kerk
|Keark(e), kaark(e), koarke, kark(e)
|-
|Kleding
|Kleer, klere, klear(e), 
|-
|Koe
|Koo, meervoald beest(e)
|-
|Kreuken
|Knöttern
|-
|Kwikstaart (vogelsoort)
|Bouwmeaisterke
|-
|Mensen
|Leu
|-
|Merel (vogelsoort)
|Geenteling, Geetlink
|-
|Mier
|Miegeamp
|-
|Modder
|Drek, modde
|-
|Mol
|Weul(e), wreut, vroot, vrote
|-
|Morsen (werkwoord)
|Sopn, smearn, smiestern, knooin, slatern
|-
|Motor (andrieving)
|Tuf
|-
|Muur (kruid)
|Miere
|-
|Onkruid
|Roed, onkroed, rood
|-
|Ontzettend
|Onmeundig, machtig
|-
|Ooievaar (vogelsoort)
|[[Stöarke|Stoark]], meervoald stöark(e), kikkervretter, klepper-Deark
|-
|Opscheplepel
|Sleef
|-
|Pinda's
|Aapnnötjes
|-
|Prullenbak
|Askenemmer
|-
|Punt/uiteinde
|Tip
|-
|Reu (hond)
|Rekkel
|-
|Ruzie
|Verskel, drokte, houweriej(e), kif, stichelderiej(e), gedoo
|-
|Schaap
|Schoap
|-
|Schort
|Scholdook, scholk, skelk, schoeterd, sloch(t), sluj, sopsleui. 
|-
|Schuim
|Broes, schoem
|-
|Sperwer
|Klemmerd
|-
|Stier
|Bol(le), boln
|-
|Stoel
|Stool
|-
|Stoeien
|Balgen, dawweln
|-
|Taal
|Sproak(e), taal
|-
|Toilet
|Huuske, driethoes, tonne, pot
|-
|Totaal, helemaal
|kats, kèts, gils
|-
|Tuin
|Hof, goardn
|-
|Ui
|Siepel
|-
|Uil
|Oel(e)
|-
|Vijver
|Viever
|-
|Visite
|Kuiervolk, visiet, viseet, visite, viziet, visietnleu
|-
|Vogelverschrikker
|Skiw{{Info|Vaake ook as skeeldwoord gebroekt}}
|-
|Voorhoofd
|Plètte, plät(te)
|-
|Zak (in kleding)
|Tuk
|-
|Zak (plastic/papieren) 
|Toetn, tute, buul
|-
|Zeef
|Ziej(e)
|-
|Zinsbegoocheling
|Oognbekeukelderieje
|-
|}

== Zegswiezn ==
Dit oonderdeel is um te loatn zeen dèt Tweants vake aandere oetdrukkingen hef as t Hollaands. ne letterlike vertaling van de volgnde Hollaandse zinn is wal meugelik en korrekt, mear meesttieds wördt ekeuzn vuur n variaant den't hiereunter in t Tweants te leazn is. Zoo kan t Hollaandse "''alles goed?''" letterlik vertaald wördn noar "''Alns good?''", mear echt Tweants gebrok ne zegswieze zooas den hiereunter steet. Tukkers vertaalt disse zegswiezn vake rechtstreeks noar t Hollaands, woerduur at de [[Tweantisme]]s ontstoat.

{| class="prettytable" rules="all" cellpadding="2" width="80%" style="border: 1px solid #999"
! style="background-color:#abcdef" | In t Nederlaands
! style="background-color:#abcdef" | In t Tweants

|-
|Alles goed?
|Good te pas(se)? Nog n betjen goans? Wodöanig? Kö'j t volhooldn?
|-
|Ja, het gaat goed
|(Och), t geet (wal)
|-
|Afschaffen/afdanken {{Info|Ook: verkering uitmaken}}
|Der achterhen doon
|-
|Alles overhoop halen (om te zoeken)
|Alns oawer n kop trekn
|-
|Aandacht van de andere sekse krijgen
|Gesnoef um de dure hebn, geroek um t hoes kriegn
|-
|Bekijk het maar!
|gedretn, loop hen drietn
|-
|Ben je doof?
|He'j t met de oorn? He'j zwil in de oorn?
|-
|Ben je wel goed bij je hoofd?
|Veult der oe s an/vuur
|-
|Continue
|Too-, alverdan, niks as ...
|-
|Daar geloof ik niets van
|Doar wil ik neet an, (det) zal wal, joa dat zal, joa det mu'j ook wal rekn
|-
|Daar heb ik geen zin in/daar ben ik niet voor in de stemming
|Doar he'k de/n kop neet/nich noar stoan
|-
|Daar is hij wel even zoet mee
|Doar is'e nog wal eawn met oonder de pann
|-
|Daar kun je zeker van zijn
|Doar hoo'j nit achteran. Doar kö'j doonder op zegn. Doar kö'j gif op innemn
|-
|Daar moet je werk van maken / daar moet je mee naar de dokter
|Doar mu'j met gangs
|-
|Dan heb je enorm veel geluk gehad
|Dan ma'j oe nog wal in de haande wrievn
|-
|Dan zitten we in hetzelfde schuitje / dan zijn we het daarover eens
|Dan kö'w mekaar de haande doon
|-
|Dat doet me niks
|Det maakt mie niks oet
|-
|Dat gaat je mis hoor!
|Det vrös oe op n emmer!
|-
|Dat had je niet gedacht hè?
|Oo?
|-
|Dat levert niet veel op (financieel)
|Doar kan n skossteen nit van rookn
|-
|Dat is aangetrouwde familie
|Dat is van de koolde kaante
|-
|Dat is een aardige man/vrouw (prettig in de omgang)
|Den kö'j (wal) good/(heel) best hebn
|-
|Dat is (geen) zwaar werk
|Dèt keump oew (nit) an de butte
|-
|Dat kan ik nog wel gebruiken
|Dèt kon miej wal pasn
|-
|Dat kun je direct merken (vaak alcohol)
|Det breg de boskop oawer.
|-
|Dat smaakt erg lekker
|Dèt kö'j best ètn
|-
|Dat staat mij wel aan / dat lust ik wel.
|Dèt steet miej wal an, dèt mag ik wal liedn, dèt mag ik wal hebn van n dokter
|-
|Dat vind ik eigenlijk mooier (bij keuze)
|Det veen'k feaitelik wal net zo mooi
|-
|De wind van voren krijgen
|n Schoer duur de bene kriegn, n board der of kriegn, de kaste oet ekeard kriegn
|-
|Denk erom! (waarschuwend, als in "als je het maar laat")
|Reknt dr op!
|-
|Die verloochent zijn afkomst, die doet uit de hoogte
|Den hef zin hoesnommer vergètn, Den wil heugerder drietn as at e t gat hef zitn, Den hef zienn hoesbreef verleurn
|-
|Die zit goed in de slappe was
|Den zit good in de klamotn
|-
|Doe die deur dicht!
|Doot dee dure too/an/dichte, doot der de plaanke vuur!
|-
|Dronken zijn
|Dikke wean, de piepe strak hebn, mooi in n öllie wean, n sputter op hebn, zik bes eweard hebn, zoo dikke as doeznd man wean, hagelsteendikke wean, de hoed/peanze/koonte/bokse vol hebn
|-
|Echt? dat meen je niet!
|Joa zeg e! ealke?
|-
|Een (stevige) aframmeling krijgen
|n (best) moal kläppe kriegn. n (best) moal op n balg/de hoed/de butte/um de kleampe/kop kriegn.
|-
|Een huishouden van Jan Steen (veel kabaal en troep)
|n Ophoes
|-
|Een lage, afzakkende broek aanhebben
|De loch lege hebn hangn
|-
|Een rondje geven (in een café)
|Der ene in doon, der een oetgeavn, der nog ene op de laampe geetn
|-
|Een ruwe schatting maken
|Skaal 1 op t oge nemn/doon
|-
|Een sigaret rollen/roken (shag)
|eenn dreejn/daampn/in de fik stekn/in t verbaand doon/smookn. "segretjen doon?"
|-
|Een te vol glas/beker drinken krijgen
|n Rooms betn kriegn. (doar mu'j op de knene vuur)
|-
|Eerlijk verdelen
|De/te man de helfte
|-
|Eet eens een beetje door
|der zitt gin spiekers in! Lus iej t nit?
|-
|Eigenwijs/chagarijnig/tegendraads zijn
|Krang (in de kop) wean
|-
|Ergens op bezoek gaan
|Oarns anlegn (café), hen kuiern goan, der achterhen kiekn
|-
|Fijn/leuk
|Mooi
|-
|Fijn dat je er bent
|Wa'j der wal?
|-
|Ga zitten (uitnodigend)
|Zett oe, smiet oe daal, smiet oe van de been
|-
|geloof je het zelf?
|(joa) det mu'j óók wal rekn!
|-
|Gezellig met elkaar in huiselijke kring bier drinken (meesttieds halve liters, t leewste [[Grolsch]])
|ene knöttern (doon)
|-
|Graag gedaan 
|Doar zö'j t vuur hebn
|-
|Heb je daar wel geld genoeg voor?
|Kan dr det (nog) (wal) oet?
|-
|Heb je me begrepen?
|Heur iej?
|-
|Hebberig zijn
|De oogne nit vol hebn
|-
|Het bliksemt
|Ut löcht
|-
|Het blijft bij praatjes (maar er wordt geen actie ondernomen)
|t Geet met kuieren hen
|-
|Het kan beter
|t Mag gin pochen liedn
|-
|Het moet niet gekker worden!
|Non mut t toch nit anhaaln!
|-
|Het was een kabaal/zooitje ongeregeld
|t Gung der of!
|-
|Hij heeft zijn krediet bij mij verspeeld
|Den hef t verdretn
|-
|Hij houdt je voor de gek
|(Hee) hef oe biej de bene. Hee hef oe bie n bok edoan. Hee hef oe in n tuk edretn.
|-
|Hij heeft geen rooie cent
|Hee hef (nog) gin neagel um t gat te krabn
|-
|Hij heeft wel vaker plannen (waar niks van komt)
|Hee hef wal mear bie n eande
|-
|Hij is een binnenvetter
|Hee vret t op
|-
|Hij is van een koude kermis thuis gekomen
|Hee hef der zik bes met in n kul ebetn, hee hef dr zik (döanig/aakelig) op verkekn
|-
|Hij reed ontzettend hard
|Hee jaagn de leu de vooln oet de bokse
|-
|Hoe heb je dat nou weer voor elkaar gekregen?
|Wo(döanig) he'j dr det non wier met ehad?
|-
|Hoezo?
|Wat dan?
|-
|Iemand naar de mond praten
|Met enen hénkuieren, enen der suker an doon
|- 
|Iemand opdrijven
|Eenn in n daamp jaagn
|-
|Iemand vertelde mij...
|Der verteln/verniejn der miej ene, ik wör van ene gewoar...
|-
|Iets drinken na het eten
|Nen natn der oawerhen smietn
|-
|Iets met iemand overleggen
|Wat met ene in de negosie hebn/wat met ene beköjern
|-
|Iets te weten komen
|Oargns locht van kriegn
|-
|Iets van plan zijn
|Wat in t zinne/de musse hebn
|-
|Ik bedoel maar/Dat dacht ik ook!
|Oh!
|-
|Ik ben aangekomen (gewicht)
|Ik bin egröaid/greuid
|-
|Ik ben doodop
|Ik knappe zowat of bie de eankels
|-
|Ik ben werkeloos
|Ik bin bie de dure/t hoes/de kökken
|-
|Ik ga slapen
|Ik legge/strekke mie, ik goa der hen, ik kroep in de val, ik goa daal, ik goa achteroaver stoan
|-
|Ik mag hem niet zo
|Bestn kearl, mos allene [[karbietskeetn|karbiet]] lustn. doar he'k t neet zoo op zitn. Den he'k neet hoge zitn.
|-
|Ik verloor de controle
|t Kuln miej, t köm mie an t kuln
|-
|Ik zal er eens even naar informeren
|Ik zal (der) es eawn (noar) goan heurn
|-
|Ik regel dat wel
|Doar goa ik achteran
|-
|Ingespannen zwaar werk doen
|worseln, pokkeln, klein, andamn, torn, marteln.
|-
|Je aanwezigheid is niet gewenst
|Goat op n pot/t dak zitn, goat hen
|-
|Je bent flink te laat!
|Ko'j t veendn? Iej beent mooi op tied. He'j n sloap oet?
|-
|Je moest je diep schamen!
|Iej zoln oe de oogne oet n kop skaamn
|-
|Je moet nodig naar de kapper
|Iej loopt met de seantn van n kapper/n skearbaas in n tuk/de taske
|-
|Je niet lekker voelen/een kater hebben
|Slecht (te passe) wean, sloerig in n rèkkerd/rakkerd wean, ral in n balg wean, todderig wean{{Info|Ook gebroekt as ene onfris is of zik nit ewasket hef}}. Ropperig in de hoed wean {{Info|gebroekt um der loomp met te doon}}
|-
|Kijk eens wie we daar hebben!
|Hier!
|-
|Kom op (we gaan)
|Alló, allò, vie trapt/treat um an, vie pakt t an.
|-
|Komt er nog wat van?
|Wat ha'j dr van edacht? Vandage nog?
|-
|Lachen als een boer met kiespijn
|Lachn as nen sik in de braandnetteln
|-
|Lol hebben
|Wil(le)/schik hebn
|-
|Beheers je het apparaat/Weet je hoe het werkt?
|Kö'j der met (gewordn)?
|-
|Met heel veel woorden enorme onzin kunnen vertellen
|Köjern zo at t ne koo oet t gat vaalt
|-
|Moe zijn
|Ut der an hebn, de knoln op hebn, n tank löag hebn, de pinne lös hebn, 
|-
|Naar huis gaan
|Op de kökn op-an goan, t op t hoes an hoaldn
|-
|Nu gaan we wat beleven!
|Non he'j t skoap an t drietn! Non geet t sköapeskearn an!
|-
|Nu gaat het beginnen!
|Doar geet t hen. Loat goan!
|-
|Onhandelbaar groot voorwerp
|kabof/kebof
|-
|Ontzettend moeten lachen
|Zik van de bene lachen
|-
|Opschieten, voort maken
|Anmaakn. Loat goan!
|-
|Op kraamvisite gaan
|Kroamskudn
|-
|Pas op!
|Waart/woart oe! Boargt/baarget/bargt oe!
|-
|Precies!
|(Non) Of nit (dan), det dachtn ik (ook)
|-
|Schaften
|Schoftn, inkoeln
|-
|Schreeuwen, vloeken
|Achteroet n haals komn, t angoan, bearn, achteroet bidden
|-
|Schriftelijk maatregelen treffen
|In de penne klimn
|-
|Te hard werken
|Zik boawn/oawer n kop woarkn
|-
|Te weinig te drinken/eten krijgen
|n Haags betn kriegn
|-
|Telkens/voortdurend
|Al, alverdan
|-
|Tsjonge!
|Kearl non! Kearl en gin eande!
|-
|Uitglijden/omvallen
|Van de bene goan, vuur de groond goan, teegn de vlakte goan
|-
|Van hem/haar is niet te winnen (vaak in discussies, en met enige wrevel vastgesteld)
|Teegn n peard kö'j nit gaapn / teegn ne koo kö'j nit drietn
|-
|Van nu af aan
|Non tooverdan
|-
|Van zijn stuk gebracht zijn
|(Kets) van  t rabbat wean, veraltereerd wean
|-
|Vreemd gaan
|Oonder n droad hen/duur vretn, nöast n pot pisn
|-
|Waarom/hoezo niet?
|Wat dan?
|-
|Wat denk je nu zelf? 
|Wat meant n dokter?
|-
|wat denk je wel niet!
|Iej mochn wal meann!
|-
|Wat een bazige vrouw
|Den mos nog blikn titn hebn (dan kon he rammeln)
|-
|Wat een gedoe/rotzooi!
|Wat nen kroam!
|-
|Wat een toestand
|Wat n spul/spil
|-
|Wat ik je brom!
|Det kolveer ik oe!
|-
|Wat jij?
|Iej dan?
|-
|Wat moet ik betalen? (in een café)
|Woovölle/wat he'k der an? Wat krie'j van miej? Wat is de schade? Wat is t oe weard? Wat wi'j dr vuur hebn?
|-
|We kunnen niets anders dan afwachten
|Loat mear kuuln (t löp wal lös). Kiekn wat t wörd (ook als ofkorting ezeg: ''KWW'')
|-
|Wil je me dat even aangeven?
|Wo'j miej det eawn doon? Hier op-an s met den/dee/det [''zelf invuln''].
|-
|Zeker
|Vast(e), wis(se), zekers
|-
|Zelfs onder ideale omstandigheden kan hij nog klagen
|t Manna mut um in n haals reagn
|-
|Zet hem op! Succes!
|Kalm/heanig an. Loat goan!
|-
|Zich douchen
|Zik wasken, oonder t ziejke/ströalke/buujke/de geate goan, biej/noar de poompe wean/goan
|-
|Zich omkleden
|Zik aansum antrekn, zik umtrekn, zik aans antrekn
|-
|Zwaar graafwerk doen
|An de batse goan/stoan
|-
|Verkering uit hebben
|Ut nus/nös oonder n boom / de beume hebn (lign)
|-
|Verkleumde handen hebben
|De haande duur estökn hebn
|-
|Waar denk jij naar toe te gaan?
|Woer zal t hen, woer zal t op-an?
|-
|Wat gebeurt daar?
|Wa's det dan/non ?
|-
|}

As n Tukker wat te völle dut met noadelige gevolgen, keump dr vuur t woarkwoord n [[prefix]] ''ver-'':
*Ik hebbe miej verbuurd (ik hebbe te zwoar ebuurd, dus non he-k ne zeare rugge)
*Ik hebbe miej verjag (Ik bin te vear ejag, en non mu-k n heel stuk wierumme of ik bin te laate kömn)
*Ik hebbe miej verhöwn (en non he-k nen zearn doem)

== Plaatsnaamn ==

{| class="prettytable" rules="all" cellpadding="2" width="40%" style="border: 1px solid #999"
! style="background-color:#abcdef" | In t Tweants
! style="background-color:#abcdef" | In t Nederlaands
|-
|[[Albeargn]]
|Albergen
|-
|[[Almelo]]
|Almelo 
|-
|[[Beantel]]
|Bentelo
|-
|[[Beckum]]
|Beckum
|- 
|[[Böaningn]]
|Beuningen
|-
|[[Bokel]] 
|Boekelo
|- 
|[[Boorn]]
|Borne
|- 
|[[Boornerbrook]]
|Bornerbroek
|- 
|[[Breklenkaamp]] 
|Breklenkamp
|- 
|[[Broenehaar]] 
|Bruinehaar
|- 
|[[Buurse]] 
|Buurse
|- 
|[[Dealdn]] 
|Delden
|- 
|[[Dealdnerbrook]] 
|Deldenerbroek
|- 
|[[Dealdner Es]] 
|Deldeneresch
|- 
|[[Deankaamp]] of Dearnkaamp, n Doarp
|Denekamp
|- 
|[[Deepn]]
|Diepenheim 
|-
|[[Deulder]]
|Dulder
|- 
|[[Doarle]] 
|Daarle
|-
|[[Doarseveld]]
|Daarlerveen
|- 
|[[Döarningn]] 
|Deurningen
|- 
|[[Eanske]]
|Enschede
|- 
|[[Eanter]] 
|Enter
|- 
|[[Eul]] 
|Oele
|- 
|[[Fleringn]] 
|Fleringen
|-
|[[Gammelke]]
|Gammelke
|- 
|[[Geester]] 
|Geesteren
|- 
|[[De Glanerbrug]] 
|Glanerbrug
|- 
|[[Goor]] 
|Goor
|-
|[[Haadorp]]
|Adorp
|-
|[[n Haarbrik]]
|Harbrinkhoek
|- 
|[[n Ham]]
|Den Ham
|- 
|[[Hoksebarge]] 
|Haaksbergen
|- 
|[[Heldern]] of Healndoorn
|Hellendoorn 
|- 
|[[Hengel (Oaveriessel)|Hengel]] 
|Hengelo
|- 
|[[Hertem]] 
|Hertme
|- 
|[[De Hoeve (Oaveriessel)|De Hoeve]] 
|Sint Isidorushoeve
|-
|[[t Langnven]] 
|Langeveen
|- 
|[[Lattrop]] 
|Lattrop
|-
|[[Lemsel]]
|Lemselo
|- 
|[[Lönnker]] 
|Lonneker
|- 
|[[Loster]] 
|Losser
|- 
|[[De Lut]] 
|De Lutte
|- 
|[[Mariaparochie]] 
|Mariaparochie
|-
|[[Maander]] 
|Mander
|- 
|[[t Maanderven]] 
|Manderveen
|- 
|[[Maarkel]] 
|Markelo
|- 
|[[Ni'jstad]]
|Nijstad
|-
|[[Nijverdal]]
|Nijverdal
|-
|[[Noard Döarningn]]
|Noord Deurningen
|- 
|[[Nötter]] 
|Notter
|- 
|[[Nutter]] 
|Nutter
|- 
|[[Oagel]] 
|Agelo
|-
|[[Old Oatmörsken]]
|Oud Ootmarsum
|- 
|[[Oatmörsken]] of Oatmöske
|Ootmarsum
|- 
|[[Oaverdeenkel]]
|Overdinkel
|- 
|[[Oazele]]
|Azelo 
|- 
|[[Oldnzel]] 
|Oldenzaal
|- 
|[[Ossel]]
|Usselo
|- 
|[[Rektum (Wierdn)]]
|Rectum
|-
|[[Reutum]] 
|Reutum
|- 
|[[Riessen]] 
|Rijssen
|-
|[[Rossum]] 
|Rossum
|- 
|[[Sunnoa|Senoa]]
|Zuna
|-
|[[Soasel]] 
|Saasveld
|- 
|[[Tilgt]] 
|Tilligte
|- 
|[[Tubbige]] 
|Tubbergen
|- 
|[[Twekkel]] 
|Twekkelo
|- 
|[[Vas]]
|Vasse 
|- 
|[[t Vjenne]]
|Vriezenveen
|- 
|[[Voalt]]
|Volthe
|-
|[[De Wieke]] 
|Vriezenveensewijk
|- 
|[[Vroomshoop]] 
|Vroomshoop
|- 
|[[Weersel]] 
|Weerselo
|- 
|[[Westerhaar]] 
|Westerhaar-Vriezenveensewijk
|- 
|[[Wierdn]] 
|Wierden
|- 
|[[Zeander]] 
|Zenderen
|-
|[[De Zoeke]]
|De Zoeke
|}

{{Nedersaksische taalwiezers}}

[[Kattegerie:Tweants artikel]]
[[Kattegerie:Tweants]]
