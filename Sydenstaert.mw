De '''sydenstaert''' (''Bombycilla garrulus'') is en [[voegel|voagel]], dee binnen de ordening ''Passeriformes'' de familen van de sydenstaerten (''Bombycillidae'') tohöyrt. 

== Markteykens ==

[[Bestaand:Cedar Wax Wing.jpg|thumb|Kyk up de gealen un witten partyen an de vlünkenspitsen.]]

Med syn 18–20 cm het de sydenstaert üm un by de grötde van en [[spraoje|sprey]] un is kompakt bouwd med en grouten kop. De spanwydde van de vlünken ligt twüsken 32 un 36 cm un weagen deit de sydenstaert twüsken 50 un 75 g.<ref>P. Koskimies (2019). ''Linnut – Lajiopas''. readme.fi</ref> Licht wedderkennen kan eyn den sydenstaert an syn upvallen hårtop un de beigerosa klöör. Karakteristsk sint ouk de swarten plakkens üm de ougen un an dat kin, jüst so as dat swart-wit-geal-roude munster an de spitsen van vlünken un staert.<ref>L. Svensson (2017, andra reviderade upplagan). ''Fågelguiden – Europas och Medelhavsområdets fåglar i fält''. Bonnier Fakta</ref>

== Vorspreyding un leavensgebeed ==

[[Bestaand:BombycillaGarrulusIUCNver2019 1.png|mini|Vorspreyding van den sydenstaert]]

Bröden deit disse voagelspecies in de noordensten deylen van [[Eurasien]] un noordwesten [[Noord-Amerika|Noordamerika]], wårvan de euraaske subspecies den weatenskopliken name ''B.g. '''garrulus''''' drigt un de noordwestamerikaanske den name ''B.g. '''pallidiceps'''''. De sydenstaert is en [[deyltrekker]], wat bedüüdt, dat de populatioon deylwyse wintertyds nå süden hen trekt, man deylwyse in dat bröödgebeed blivt. Dat trekkend hangt stark af van de togänglikheid nå wisse beiensoorten, sünderlik van den [[fluithout|kwitsenboum]], in de brööd- un trekgebeden.<ref>T. Solonen, A. Lehikoinen & E. Lammi (2010). ''Uudenmaan linnusto''. 
 Helsingin Seudun Lintutieteellinen Yhdistys – Helsingforstraktens Ornitologiska Förening Tringa ry/rf</ref> Ouk in dat [[Nedersaksisch|sassiske]] språkgebeed is de sydenstaert medto wintertyds as [[invasioonsgast|invasioons-]] or [[dwaalgast]] to bemöten.

Vöärtrekkingswyse leavt de sydenstaert in nadelhölter, man ünder de trektyd höldt dee sik ouk in parks, gaardens un ander minsklike ümgeaving up.<ref>P. Koskimies (2019). ''Linnut – Lajiopas''. readme.fi</ref>

== Leavenswyse ==

As vödelse prefereert de sydenstaert beien, såd un rüggråtslouse deerten. <ref>[http://www.luontoportti.com/suomi/fi/linnut/tilhi LuontoPortti: Tilhi]</ref> Wintertyds leavt hee vöäral van beien un vrit do blangen kwitsen ouk [[jeneverbees|machandelbeien]] un beien van gaardenstrüker. Dårby warkt syn leaver so effektiv, dat anskynlik ouk öäverrype beien em ni duun maket. <ref>P. Koskimies (2019). ''Linnut – Lajiopas''. readme.fi</ref> Dat sydenstaerten van öäverrype beien duun wardet, is indedåd wul man en urbane legende. Weatenskoplik het sik dat betto noch ni bewysen låten un anseens dat syn leaver üm de 10% van syn lyv uutmaakt un hee alkohool neagen mål so gauw vorbrent as en minsk, is dat ouk ni al to wårskynlik.<ref>J. Korteniemi (2016). ''Syksyn taikaa: Humaltuvatko tilhet pihlajanmarjoista?'' [https://www.tiedetuubi.fi/syksyn-taikaa-humaltuvatko-tilhet-pihlajanmarjoista Tiedetuubi]</ref>

=== Voordplanting ===

Syn nest bouwt de sydenstaert in de telgens van junge nadelböyme as dannen un vüren. Twüsken meimånd un junimånd legt dat wyven 4–6 eier, dee dat üm un by en twey weakens tyd bebröden deit. Achteran voderet de ölderen ear jungens 20–25 dage, dårvan 15–17 in dat nest.<ref>P. Koskimies (2019). ''Linnut – Lajiopas''. readme.fi</ref>

==Referensen==
<references/>

{{Dialekt|hst||Nysassiske Skryvwyse}}

[[Kategorie:Voegel]]
