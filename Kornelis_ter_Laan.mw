'''Kornelis ter Laan''' ([[Grunnegs]]: '''Knelis ter Loan''', beter bekend as: '''K. ter Loan''') ([[Slochter]], [[8 juli]] [[1871]] - [[Utrecht (stad)|Utrecht]], [[6 meert]] [[1963]]) was n [[Nederland]]se toalkundege en politikus. Hai was de zeun  van n landbaauwer môr wol zulf gain boer worden.

Hai was n bekend plaaitbezorger van de [[Grunnen (provìnzie)|Grunniger]] [[Grunnegs|toal]] en [[kultuur]]. Doarnoast was hai [[Twijde Koamer der Stoaten-Generoal|Twijde Koamerlid]] veur de ''SDAP'' en [[börgemeister]] van [[Zaandam|Zoandam]]. Noar hom is de [[K. ter Laan-pries]] vernuimd, dij sunds [[1983]] joarleks oetraaikt wordt deur [[Stichting 't Grunneger Bouk]].

==Jeugd==
Hai stamde van voaders- en moekeskant van boeren of, maar zol zulf gain boer worden, omdat zien voader inzag dat der veur n klaaine boer gain dreug brood meer te verdainen was.
Omdat de jonge Knelis goud leren kon, gong hai noa de legere schoul nog twij joar noar de Franse schoul op [[t Hoogezaand]] en doarna drij joar noar de HBS in [[Sapmeer]]. Dou der gain geld meer was veur verdere studie wuir hai leerling van de normoalschoul.

Op zien achttiende joar ston hai in Sapmeer veur de klas, doarnoa nog in [[n Daam]], [[Dordrecht]], [[Arnhem]] en in [[Sluus]]. Veurdat hai noar Sluus gong, traauwde hai mit [[Ida Gruin]]. In [[1898]] wuir hai hoofd van n school in [[Delft]] en boetendes direkteur van de gemaintelke handelskursus.

==Socialisme==
As jong al haar hai n open oog had veur de materiële en geestelke nood van de aarbaiders. [[Domela Nieuwenhuis]] en [[Adrien Henri Gerhard|A.H. Gerhard]] leerden hom t [[socialisme]] kennen, en op zien ainentwintegste joar huil de jonge onderwiezer veur t onderwiezersgezelschap van [[Loppersom (Grunnen)|Loppersom]] zien eerste socialistische rede. Hai wuir lid van de olle Socioal Democroatische Bond, môr bedankte doarveur weer toun dizze in [[1894]] de revolutionaire weg insluig. Toun hai bie de kronensfeesten in [[september]] [[1898]] waaigerde te vlaggen, beklodderden de Delftenoaren zien haile [[hoes]] mit oranje [[varve|vaarve]]. t Dee hom nait wankeln in zien socialistische overtugen, môr de goie verstandhollen mit de leerlingen en heur olders lee der ook nait onder.

Vanôf [[1900]] was e lid van de ''SDAP'' (veurloper van [[PvdA]]). Alhouwel hai mit [[haart (anatomie)|haart]] en ziel onderwiezer was, zol al gaauw n ende kommen aan zien onrustege onderwiezersloopboan. Op zien daategste joar wuir t jonge schoolhoofd as bie verrazzen Koamerlid. Tot [[1937]] bleef hai in Twijde Koamer, woar hai zuch onder andern op t terraain van onderwies, militaire zoaken en drankbestrieden begaf. Van 1914 tot 1937 was hai ook börgmeester van Zaandam, en doarmit eerste socialist in dij funktie.

==Grunneger waarken==
t Bouk, woardeur zien noam t langst heugen blieven zel, is zunder twievel t ''[[Nieuw Groninger woordenboek]]'' (1929). Hai het der, deurbaauwend op t woordenbouk van Molemoa, meer as n kwart-aiw aan waarkt. Dou hai kopij in 1922 aan pervìnzie Grunnen aanbood, onder veurwoarde dat t bouk binnen twij joar drukt weden zol, luiten de Pervinsioale Stoaten zuch de ainmoalege kans van n kulturele doad ontgoan deur t veurstel van Gedeputeerden, n subsidie van ƒ1500 te verlainen, nait aan te nemen. Ter Loan was der de man nait noar om zuch doardeur ontmoudegen te loaten; in n poar doage tied haar e zulf t geld biemekoar.

Toun sikkom n kwart-aiw dernoa n twijde druk oetkwam, haren de Pervinsioale Stoaten wel n [[subsidie]] geven. Minder goud sloagd was de bewaarken dij Ter Loan op dizze herdruk doan haar. Wel binnen der in dizze twijde druk wat woorden biekommen, mor de spellen was slim verainvoudegd en aal diakritische taikens waren wegwaarkt. Dizze drastische ingreep het t [[wetenschop|waitenschappelk]] karakter van dit woordenbouk schoad. Haar Ter Loan, veurdat hai doartou overging t advies van deskundige [[dialektologie|dialektologen]] inwonnen, den zollen dij hom dit zunder ainege twievel ontroaden hebben. Môr n zekere aigenhereghaid was aan dizze Grunneger nou ainmaal nait vrumd en van dizze aigenschap is zien woordenbouk t slachtovver worden. De oorspronkelke oetgoave blift t duurzoamste monument dat Ter Laan zuchzulf opricht het.

Ter Loan het zoveul in en over t Grunnegs schreven dat t opsommen der van n te groot dail van dizze bladziede in beslag nemen zol, doarom kenje hier n lieste der van zain.

==Liest mit zien geschriften== 
Hieronder staait allend môr dat opnomen wat mit Grunnen of t Grunnegs te môken het.

*[[1924]] (Mit G. W. Spitzen en G. Stel) Laandjebloumen. Bloemlezing uit de letterkundige voortbrengselen in de Groninger volkstaal. [[Grunnen (provìnzie)|Grunnen]], 1924.
*De riekdom van de Grunneger toal. [[Grunnen (provìnzie)|Grunnen]], 1924. 
*[[1928]] Groninger overleveringen. (I). Zutphen, 1928. 2de druk. [[Zutphen]], 1930. 
*[[1929]] Nieuw Groninger woordenboek. Grunnen enz., 1929. 2de druk. [[Grunnen (stad)|Grunnen]], 1952. 
*[[1930]] Groninger overleveringen. II. [[Grunnen (stad)|Grunnen]], 1930.
*E. J. Huizenga-Onnekes, Groninger volksverhalen. Bewaarkt deur K. ter Loan. [[Grunnen (stad)|Grunnen]] enz., 1930. 
*[[1931]] Prophecye van Jaarfke, opnieuw met historische toelichting en verklarende aantekeningen in 't licht gegeven. [[Grunnen (stad)|Grunnen]], 1931. 2de druk. [[Winschoot]], 1963. 
*[[1937]] Groningen voor honderd jaar: volksverhalen uit de geschriften van die dagen. [[Grunnen (stad)|Grunnen]], 1937.
*(Met J. Barkman en G. R. Jager) Grunneger mollebonen. Leesboekje in de Groninger volkstaal voor school en huis. [[Zutphen]], 1939. 
*[[1941]] Synco Reynders, Twee berijmde vertellingen. Als een hulde aan de eerste dichter in de Groninger volkstaal opnieuw uitgegeven en van aantekeningen voorzien door A. S. de Blécourt en K. ter Laan. [[Assen|Azzen]], 1941.
*Voorwoord in: J. H. Riddering en C. G. Wolthuis, Lijst van door Groningers geschreven werken... [[Grunnen (stad)|Grunnen]], 1941.
*Fop I. Brouwer, Zwerven door Groningen. Met medewerking van... K. ter Laan. [[Assen|Azzen]], 1941.
*Maark en pit. Stoere woorden in de Grunneger toal. [[Assen|Azzen]], 1943. 
*[[1945]] Allerhande. Bekroonde Grönneger veurdrachten, riemsels en verhoaltjes. Deur K. ter Laan, Geert Teis Pzn., Jan Haikens, J. H. Riddering en anderen. [[Winschoot]], 1945. 
*[[1947]] Humor in Grunnegerlaand. [[Amsterdam]], 1947. 
*[[1948]] Voorwoord in: J. A. Fijn van Draat, Oelnspaigel in 't Grunnegers. [[Grunnen (stad)|Grunnen]], 1948. 
*[[1949]] De boer in de Groninger letteren. [[Amsterdam]], 1949.
*Groningen voor een eeuw. Uit Groningens verleden, geschreven voor het heden. [[Assen|Azzen]], 1949.
*Middeleeuwse legenden uit Groningerland. [[Amsterdam]], 1949. 
*[[1951]] Grunneger riemkes, taimkes en spreukjes. [[Winschoot]], 1951.
*Hoezen van Gruindiek; Grunneger vertelsters oet laankmanstieden. [[Grunnen (stad)|Grunnen]], 1951. 
*[[1953]] Proeve van een Groninger spraakkunst. [[Winschoot]], 1953. 
*[[1954]] Voorwoord in: Simon van Hasselt, Dou de wereld nog mooi was. Noaloaten gedichtjes. [[Grunnen (stad)|Grunnen]], 1954.
*Groninger encyclopedie. I. [[Grunnen (stad)|Grunnen]], 1954. 
*[[1955]] Groninger encyclopedie. II. [[Grunnen (stad)|Grunnen]], 1955. 
*[[1957]] Et en Fret. Het oudste stuk in Stads-Grunnegers. Met toelichting en aantekeningen. Wildervank, 1957. 
*[[1959]] Groninger volksleven. I. Verhalende folklore. [[Grunnen (stad)|Grunnen]], 1959. 
*[[1961]] Groninger volksleven. II. Beschrijvende folklore. [[Grunnen (stad)|Grunnen]], 1961.
*Folklore in de Groninger letteren. [[Grunnen (stad)|Grunnen]], 1961. 
*[[1962]] Geschiedenis van Slochteren. [[Grunnen (stad)|Grunnen]], 1962. 
*[[1963]] Schuld. Treurspul in vief bedrieven. (In 't Grunnegers bewaarkt noar Mudder Mews. Platduuts droamoa van Fritz Stavenhagen, 1963.

==Varia==
*Ien de Grunnegse riege [[Boven Wotter]] wör de kat van Derk en Wini "''Koater Loan''" nuimd (de kater Laan), wat n verwiezen is noar de Grunnegse oetsproak van K. ter Laan.

==Boetende hìnwiezen==
*[http://www.dideldom.com/legenden/knelis_ter_loan.shtml Knelis ter Loan] (in t Grunnegs)
*[http://www.iisg.nl/bwsa/bios/laan-k.html Biografisch Woordenboek van de Socialistische Arbeidersbeweging in Nederland - biografie]
*[http://www.xs4all.nl/~ottoknot/werk/TerLaan1990.htm Ter Laan as politikus]
*[http://www.xs4all.nl/~ottoknot/werk/Ter%20Laan.html Kornelis ter Loan: een kritische biografie] (in t Grunnegs)
*[http://www.parlement.com/9291000/biof/00773 Parlement.com - biografie]
*[http://www.denhaag.pvda.nl/nieuwsbericht/82 Artikel van zien jongste klaaindochter Stip ter Loan]

{{Bron|
*[http://www.dideldom.com/legenden/knelis_ter_loan.shtml Dideldom.org]}}

[[Kategorie:Grunnegs_artikel]]
[[Kategorie:Grunnegs]]
[[Kategorie:Schriever ien t Grunnegs]]
[[Kategorie:Tweede Kamerlid]]
