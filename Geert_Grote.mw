[[Bestaand:Getijdenboek Geert Grote Kasteel Huis Bergh 's Heerenberg.jpg|thumb|'t Begun van de kelender in Geert Grote zien ''Getijdenboek'', exemplaar Huis Bergh, hs 4.]]
'''Geert Grote''' ([[Dèventer]], oktober [[1340]] - ok daor, [[20 augustus]] [[1384]]) was een [[Middeleeuwen|middelieuwse]] [[diaken]], [[theologie|godgeleerde]], schriever, kloosterhervörmer en boeteprediker binnen de [[Rooms-katholieke Karke|kattelieke karke]]. Hi'j was de grondlegger van de [[Mederne devotie]], een lekenbeweging die 't christelijke gemienschopslèven ni'j lèven in wol blaozen.

In oldere geschriften en deur stichtingen die heur naam an hum verbiendt, wördt zien naam ok wal espeld as ''Geert Groote'', mit dubbele 'oo'; dit is een 19e-ieuwse schriefwieze veur een middelieuwse name.

==Waandel==
Geert Grote studeerden vanof 1355 [[geneeskunde]], [[theologie]] en [[canoniek recht|karkelijk recht]] an de [[Universiteit van Paries|Sorbonne]] in [[Paries]]. Van 1368 töt 1374 was e [[seculiere kanunnik|kanunnik]] van de Dom van [[Aken (stad)|Aken]] en van 1371 töt 1374 had e een kanunnikplaatse bi'j de [[Dom van Utrecht|Utrechtse Dom]].

Anvankelijk leidden hi'j 't lèven van een rieke, blaozerige geleerde. Zölf verwees hi'j naor die periode terogge mit 't biebelwoord van [[Jeremia (boek)|Jeremia]] 2.20: 'Onder alle grune bomen en op alle hoge bulten he'k ehoereerd'. Onder invloed van [[Hendrik Eger van Kalkar]] en [[Jan van Ruusbroec]], en nao een slimme ziekte in 1372, kwaamp e d'rtoe een meer [[ascese|ascetisch]] lèven te leiden. Van 1374 töt 1378 woonden e bi'j de [[kartuzers]] van [[Monnikhuzen]] bi'j [[Arnhem]]. In 1379 wördden e in [[Utrecht (stad)|Utrecht]] töt diaken [[wi'jding|ewi'jd]]. Vanof det moment höld e [[boetepreek|boetepreken]] in een bulte steden in de noordelijke [[Laege Laanden (staotkunde)|Lege Laanden]], beveurbield tègen priesters die mit vrouwlu samenwoorden (synode van 1383) en kloosterlingen die d'r dikke bi'j zatten.

Geert Grote verzamelden een groep volgelingen um hum hen, de [[Mederne devotie|mederne devoten]]. Hieruut ontstunden de [[Zusters van 't Giemene Lèven|Zusters]] en [[Breurs van 't Gemiene Lèven]] (''gemien'' muj opvatten as gemienschoppelijk; mandielig) en de [[Congregatie van Windesheim]]. De [[Aartsbisdom Utrecht (Rooms-kattelieke Karke)|bisschop van Utrecht]] was niet drok op heur opvattingen en vaardigden veur diakens in 't vorstbisdom Utrecht een preekverbod uut. Deur persoonlijke contacten wus Geert Grote toch veul mèensen veur zien zaak te winnen. Vanwege de Utrechtse tegenwarking wördt e mangs vergeleken mit de latere [[Dominicanen|Dominicaanse]] boeteprediker en priester [[Girolamo Savonarola]]. Allebeidend wördt ze eziene as veurlopers van de [[Hervörming]] en 't [[protestantisme]], mar bleven ze trouw an de kattelieke karke.

Geert Grote was nauw bevriend mit de rector van de [[Latiense schoele (Zwolle)|Latiense schoele]] in Zwolle, [[Johan Cele]], die e d'rvan weerhöld um in een klooster te gaon. Via 't onderwies en 't verzameln, vertalen en verspreiden van boeken wördden de ideeën van Geert Grote rap deur hiel Europa uutedragen.

Nao een bezuuk an een vrund die an de [[pest (ziekte)|pest]] leed, kwaamp e op 43-jaorige leeftied uut de tied.

==Naolaotenschop==
[[Bestaand:Inscriptie_Geert_Groote,_Broederenkerk.jpg|thumb|Stien mit een tekst van Geert Grote in de [[Broederenkarke]] in Dèventer]]
Van Geert Grote bint mit name [[preek|preken]] en gebeden oavereleverd. Hi'j schreef in een schrifttaal die zowal [[Middelnederduuts|Middelnederduutse]] as [[Middelnederlaands|Middelnederlaandse]] kenmarken hef en die tègenwoordig wal [[Iessellaands]] enuumd wördt. Een antal van zien gebeden kreeg zo'n weerklaank det ze in haoste alle [[getijde (gebed)|getijdenboeken]] wördden op-eneumen. In zien traktaot ''Contra turrim Traiectensem'' trök e van leer tegen de bouw van de [[Dom van Utrecht|Utrechtse domtoren]], die volgens hum alleen mar töt grootsigheid en töt bewondering van bezukers zol leidden. Dizze tekst hebt ze pas in de jaoren zestig van de 20e ieuw herontdekt. D'r bint mar een paar haandschriften van hum bekend, zodej kunt denken det e aordig alleen stund mit dizze kritiek.

D'r wördt an-eneumen det de belangriekste vertègenwoordiger van de Mederne devotie, [[Thomas a Kempis]] (rond 1380 - [[Zwolle]], 25 juli 1472), in belangrieke maote Grote zien schrieveri'je 'ecodificeerd' hef in zien wark ''[[De Imitatione Christi]]'' (De naovolging van Christus).

==Herdenking==
[[Bestaand:Eerstesteenlegging Geert Groote Huis.jpg|thumb|De eerste stien wördt elegd van 't Geert Groote Huis in Dèventer, 1 september 2011.]]
In Dèventer lig onder 't Lamme van Dieseplein de crypte van Geert Grote. Sinds 2011 wördt op dit plein ebouwd an 't Geert Groote Huis. 't Doel daorvan is um Grote zien prakkezaoties en acties naor de tègenwoordige tied te vertalen.<ref>[http://www.geertgrootehuis.nl/ Webstee Geert Groote Huis]</ref>

Drei orgenisaoties in Dèventer die de name van de karkhervörmer draagt, besleuten in 2009 um een Geert Groote Dag in te stellen, die alle jaoren op de eerste donderdag in september mut plaatsvienden. De eerste Geert Groote Dag was op 3 september 2009.<ref>[http://www.geertgrootedagdeventer.nl Webstee Geert Groote Dag]</ref>

D'r is ok een comité det een staandbield van Geert Grote in Dèventer hebben wil.

==Bronnen==
* [http://www.dbnl.org/tekst/rome002erfl01_01/rome002erfl01_01_0003.htm Uut Jan en Annie Romein heur ''Erflaters van onze beschaving'']
* ''Het Getijdenboek van Geert Grote.'' Naor 't Haagse haandschrift 133 R 21 uutegeven deur N. van Wijk, Leiden, 1940
* C.C. de Bruin, E. Persoons en A.G. Weiler (1984), ''Geert Grote en de Moderne Devotie'', Zutfent
* [http://cf.hum.uva.nl/dsp/scriptamanent/bml/Geert_Grote/Geert_Grote.html Digitale uutgave, bezörgd deur Willem Kuiper en Matthijs Holwerda, van Geert Grote zien ''Getijdenboek'', zoas oavereleverd in 't exemplaar Huis Bergh, hs. 4.]

==Rifferenties==
<references />

{{Dia|Dit stok is echreven in 't [[Zuudwest-Zuud-Drèents]] van de Drèents-Oaveriesselse grèensstreek.}}

{{DEFAULTSORT:Grote, Geert}}
[[Kategorie:Drèents artikel]]
[[Kategorie:Christendom]]
[[Kategorie:Geschiedenis van Oaveriessel]]
[[Kategorie:Middeleewn]]

[[cs:Geert Groote]]
[[de:Geert Groote]]
[[en:Geert Groote]]
[[es:Gerardo Groote]]
[[fr:Gérard Groote]]
[[fy:Geert Grote]]
[[it:Geert Groote]]
[[la:Gerardus Magnus]]
[[nl:Geert Grote]]
[[pl:Geert Groote]]
[[pt:Gerhard Groot]]
[[ru:Гроте, Герт]]
[[sv:Geert Groote]]
[[tr:Geert Groote]]
