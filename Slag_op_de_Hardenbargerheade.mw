[[File:Slag op de Hardenbergerheide - Hardenberg 17 juni 1580 (Frans Hogenberg).jpg|thumb|390x390px|Slag op de Hardenbargerheade.]]
De '''Slag op de Hardenbargerheade''' (ook wal es den ''Vergettenen Veeldslag'' eneumd), was nen veeldslag in den [[Tachtigjoarigen Oorlog]]. De Slag wör eheulden op [[17 juni]] [[1580]] op de [[heade]] bie [[Hardenbarg]] tusken een Stoats leager van [[Philip von Hohenlohe|Filips van Hohenlohe]] en [[Spanje|Spaanse leagers]]. Hierbie kömmen mear as 1600 soldoaten oet de tied.

==Verloop==
De eerst poar joar har et Saksiese deel van wat noe [[Nederlaand]] is nog niks gen last van den Tachtigjoarigen Oorlog. De [[watergeuzen]] vöchten veer joar laank an de kuste, vuurdet ze pas bie [[Den Brielle]] nen voot an wal kregen.

Op den [[3 meert|darden meert]] van [[1580]] keus Stadholder [[Sjors van Lalaing]] (Groaf van Rennenbarg) vuur de Spaanse kaante. Umdet den regeerden oawer [[Grönningen]], [[Freeslaand]], [[Dreante]] en [[Oaweriessel]], warren de Stoatsen bange at alle Saksies-Nederlaandse steaden (met ne [[Rooms-Katholieke Karke|Roomske]] meerderheid) zin vuurbeeld volgen zollen en den opstaand van de Stoatsen neet meer zollen helpen. Doarumme beleagerden de Stoatsen [[Grunnen]] moandenlaank, woarbie as ze alle hulpe gebroeken konden. [[Filips van Hohenlohe]], nen leagerbaas, wol gearne trouwen met de dochter van [[Willem van Oranje]]. Det köm Van Oranje good oet. Hee veund et good, as Van Hohenlohe um helpen zol met alle vechterieje. Hohenlohe was net in [[Oldenzel]] en wör op [[15 juni]] op ereupen um met et beleg van Grönningen te helpen. 

Van Hohenlohe en zinne [[kavalerie]] maakten at he doarhen köm, mer bie [[Koevern|Koevorden]] heurden ze van et volk at der nen trop Spanjaarden oonder [[Maarten Schenk]] van [[Lingen]] noar [[Zwolle]] treuk. Doar warren de Zwollenoaren tegen den keunink in et gewear ekömmen. Hee dreeiden rap umme met zin leager en gung op [[Hardenbarg]] an. Op de ''venebrugge'', een dreug stukke laand tusken twee moerassen bie Hardenbarg (rechtevoort ne boerskop van Hardenbarg), tröffen de beide leagers mekaar. Hohenlohe heuld der gin rekkening met at zinne soldoaten doodmeu warren van et völle vechten en reaizen. Et leager begun dus al meu an de stried. 

==Stried==
In den noamiddag van den [[17 juni|17den juni]] [[1580]] beskeut Hohenlohe et leager met kanonnen. Nen koppel Spaanse speerruuters wörden meteen eraakt. Doarumme nöm ne aandere spaanse eenheid de bene. Hohenlohe steurden der zinne ruuters achteran. Doarmet kömmen ze tusken de Spanjaarden en wörden ze umsingeld. 1500 van Hohenlohe's soldoaten kömmen oet de tied, terwiel as Schenk meender as 100 man verleus. Hohenlohe zelf en nog een antal aanderen wussen vort te kommen. 

==Noasleep==
Leagers kregen aait slecht betaald, of mangs helemoal neet. Um det op te vangen, bestöllen en pleunderden de soldoaten regelmoatig de boeren in de buurte, woerbie't ze ook fleenk zeupen. Vuur et gewone volk maakten et neet oet wee der tegen wee vöcht. De boeren harren der fleenk den boek van vol at ze verdan oawervöllen wörden duur soldoaten en begunnen öar egene leager; de [[Wanhopigen]]. Bie [[Gramsbargen]] treuf Van Hohenlohe's vluchtende leager een köppelken van dee Wanhopigen. Met stökke, [[zease]]n en [[heuivörke]]n vleugen ze Von Hohenlohe's leager an. Det gung öar eerst good of, mer Van Hohenlohe's leager wus zik te herpakken en slachten 700 boeren of tusken [[Deutekom]] en [[Roalte]]. Hee treuk noatieds nog joaren duur [[Tweante]], [[Sallaand]] en den [[Achterhook]] en leut steaden as  [[Almelo]], [[Dealden]], [[Goor]] en [[Deepn]] ofbraanden.

[[Kategorie: Tweants artikel]]
[[Kategorie: Geschiedenis van Oaveriessel]]
[[Kategorie:Tachtigjoarigen Oorlog]]
