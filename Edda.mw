[[Ofbeelding:Edda.jpg|thumb|right|200px|Vuurkaante van t book]]
de '''Edda''' (oet et [[Oold-Noors]], meervoold ''Eddur'') is nen naam den at kan duden op de oold-Noorse [[Dicht-Edda]] en de [[Verhaal-Edda]], dee at beaide in [[Ieslaand]] wörden op eskrewen in et 13e joarhoonderd. Ze vormet de heuwdwellen van de kennis dee'w non hebt oawer [[middeleewn|Middeleewse]] [[Noorse mythologie]] en de tradisie van de [[skald]]s in Ieslaand. De euldere gedichten oet de Edda köant al völle eulder wean en moond op moond wean oawer edreagen vuur verskeaidene joarhoonderte, woerduur at ze de [[Vikingtied]] hebt met emaakt.

==Woordherkomst==
Der bestoat verskeaidene verhalen oawer de betekenis van et woord ''Edda''. Enen doarvan is det et woord lik op et Oold-Noorske woord vuur "oawergrotmoo". Ne aandere verkloaring is det et woord of is eleaidt van ''óðr'', wat "dichtkeunst" betekent. Ne doarde verkloaring is det et is of eleaidt van [[Oddi]]. In de tied at de Edda skrewen is, was det ne plaatse was woer at völle studeanten oonderwies kregen, woeroonder [[Snorri Sturluson]]. Wt Meest geleufweardige idee is det et is of eleidt van et [[Latien]], as verkleainwoord "edo" (ik bedeanke [gedichten]). Dit zol ne noabootsing wean van et [[Oold-Ieslaands]]e "kredda" (biegeleuf), wat is of eleaidt van et Latiense "credo" (ik geleuwe). Et woord ''Edda'' zelf kan wal ne verbastering wean in et [[Proto-Germaans]] as nen tegenhanger van et oolde [[Sanskriet]]-woord ''Veda'' (letterlik "kennis").

==Dicht-Edda==
De Dicht-Edda, ook bekeand as de Sæmundar Edda of de Euldere Edda, is ne verzameling van Oold-Noorse gedichten van et Ieslaandse haandskrift ''Codex Regius'' ('et Keuningsbook'). Nöast de Verhaal-Edda (zeet hieronder) is de Dicht-Edda de belangriekste welle oawer Noorse Mythologie en [[Germanen|Germaanse]] heeldenverhalen. Et eerste deel van et Keuningsbook hef gedichten oawer et opbouwen en ofbrekken van de Oold-Noorse mythologiese wearld en eankelverhalen oawer goden zo as [[Woden]], [[Donar]] en [[Heemdal]]. De gedichten in et tweede deel verhaalt van heelden en heeldinnen zo as [[Sigurd den Drakenslachter]], [[Brynhildr]] en [[Gunnar]].

Et Keuningsbook wör in et 13de joarhoonderd dale skrewen, mer der is niks bekeand oawer woer as et ewest hef vuurdet et in [[1643]] terechte köm bie [[Brynjólfur Sveinsson]], [[bisskop]] van [[Skálholt]]. Toendertied warren der bekeande versies van Snorri's Edda in Ieslaand, mer gelearden beweart det der doomoals nog ne Edda was, de Euldere Edda, met heaidense gedichten, dee as Sturluson vake anhaalt. Toen as et Keuningsbook ontdekt wör, leek dit woar te wean. Brynjólfur skreef et book too an Sæmundr den Gelearden, nen preester oet et 12de joarhoonderd. Ondaanks det disse gedachte duur de hudige gelearden wörd of ewezen, kom iej mangs nog wal den naam Sæmundar Edda tegen.

Bisskop Brynjólfur steurden et Keuningsbook as kado noar Keuning [[Frearik III van Deanemarken]], vandoar den naam. Et hef hoonderden joaren in de Keuninklike [[Bookhalle]] van [[Kopenhagen]] eleagen, vuur at et in [[1971]] an Ieslaand wier edoan wör.

==Verhaal-Edda==
De Verhaal-Edda is een Ieslaands haandbook van dichtkeunst met völle mythologiese verhalen.  Et steet ook bekeand as de Jungere Edda of Snorri zienen Edda (noar Snorri Sturluson, woervan as de gelearden meant at et den samensteller is). Et har as doel um Ieslaandse dichters en leazers oet te leggen wodöanig as ze kleane vernemstigheden van et alliteratieve gedicht mossen begriepen en vat mossen kriegen op de völle mythologiese verwiezings achter de völle [[kenning]]s dee as in skaldiese dichtkeunst gebroekt wörden.

t Wör um en noabie [[1220]] eskrewen duur gelearde en geskiedkeundige Snorri Sturluson. Et besteet nog in zeuwen heuwdhaandskriften, dee as op wörden etekend tusken ongevear 1300 en 1600.

De Verhaal-Edda besteet oet een vuurwoord en dree ofzeunderlike beuke: de [[Gylfaginning]], oawer et ontstoan en neergoan van de Goden; de [[Skáldskaparmál]], ne tweesproak tusken [[Ægir]], god van de zee en [[Bragi]], god van de dichtkeunst; en de [[Háttatal]], ne oetwoarking van dichtvörme dee as in Noorse Mythologie gebroekt wordt.

==Oetgoande verbeending==
* [http://www.sacred-texts.com/neu/poe/index.htm De Dicht-Edda] in t Engels, ummezetting: Henry Adams Bellows, 1936
* [http://www.sacred-texts.com/neu/pre/index.htm De Verhaal-Edda] in t Engels, ummezetting: Arthur Gilchrist Brodeur, 1916
* [http://fax.libs.uga.edu/PT7234xE211/ The Euldere Eddas en Jungere Eddas] in t Engels, 1906 ''(ne duurzeukbere facsimile bie de Universiteat van Georgia Libraries; [[DjVu]] & [[PDF]] formaat)''
**Ummezetting in t Engels van de Euldere Eddas: Benjamin Thorpe
**Ummezetting in t Engels van de Jungere Eddas: I. A. Blackwell
* [http://www.cybersamurai.net/Mythology/nordic_gods/LegendsSagas/Edda/PoeticEdda/Index.htm#ice Poetic Edda] (in Oold-Noors) & [http://www.cybersamurai.net/Mythology/nordic_gods/LegendsSagas/Edda/PoeticEdda/Index.htm#en Poetic Edda], ummezetting noar Engels: Henry Adams Bellows, 1936
* [http://www.cybersamurai.net/Mythology/nordic_gods/LegendsSagas/Edda/ProseEdda/ContentsIcelandic.htm Snorra Edda] (Verhaal-Edda in Oold-Noors) & [http://www.cybersamurai.net/Mythology/nordic_gods/LegendsSagas/Edda/ProseEdda/ContentsEnglish.htm Verhaal-Edda], Ummezetting noar t Engels: Arthur Gilchrist Brodeur, 1916

[[Kategorie: Tweants artikel]]
[[Kategorie: Noordse mythologie]]
[[Kategorie: Literatuur]]
