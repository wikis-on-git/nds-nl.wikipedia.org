'''Riesns''' is n vorm van [[Tweants]], dèt wier n vorm is van [[Nedersaksisch]].
t Hef n stoark eegne karakter en is doarduur good te herkennn. T wörd duur alle loagn van n bevolking esprökn, mear neamp de leste joarn of in gebroek. Um dit teegn te goan wördt de leste joarn de keender wier Riesns eleard en ''Tweantse Oawnde'' organiseert, woerin spesjaaln andach vuur t plat is, met gedichn, verhaaln en diskussies.

==Karakteristiekn van t Riesns==

*-er en -aar in t Hollaands wordt in t Riesns -oar: weurde as ''berg'' en ''kerk'' wordt 'boarg' en 'koarke', ''haar'' en ''klaar'' wordt ''hoar'' en ''kloar''. 
*Nog völle weurde lignt dichter biej t [[Duuts]] as t Nederlaands: 
**Nederlaands: 'bord', Duuts: 'Teller', Riesns: 'teelder' 
**Nederlaands: 'soms', Duuts: 'manchmal', Riesns: 'mangs' of 'smangs' 
**Nederlaands: 'Iemand tegenkomen', Duuts: 'einen begegenen', Riesns: 'eenn beëegn'
*Aans as aandere soortn Tweants maakt Riesns stoark onderskeaid in de oetsproak van [f]/[v] en in wat meender in [s]/[z]: 
**As in t 'algemeen' Tweants "joazeker" met nen -s wordt oetesprökn, wördt r in t Riesns völle andach an n [z] geskeunkn: [joa'zeeker]. 
*-sch wordt -sk: Nederlaands: 'schuur', Riesns 'skuure' 
*-oor wordt -uur, mear dit geeldt nit aaltied. 
**'voor' wordt 'vuur' 
**'door' wordt 'duur' 
*-aar, -eer, zo as in t Nederlaandse 'waard', 'geleerd', veraandert in nen klaank den wat lik op n [[tweeklank]] oet t [[Engels|Engelse]] woord 'air'. 
**'waard' wordt 'weard' 
**'geleerd' wordt 'eleard' 
*-ier veraandert in -eer: 'bier' wordt 'beer' 
*Noa n kleenker, en an t eande van n woord wördt, net as in t Engels, n -r nit oet esprökn, of vervöngn duur n [[approximaant]]. 
*-oof en -ove veraandert in -euw of -euwe: 'ik geloof' wördt 'ik geleuwe' 
*wöarde dee eandigt op nen kleenker met -n, -nd, -nt of -nk kriegnt n nasaaln oetsproak [ñ], liekas in t [[Fraans|Fraanske]] "trente". n Grapjen wat hierbiej vaake wördt gebroekt is ''zwat zaand'', wat zik zowat t zelfde anheurt as t Fraanske ''soixante''. 
*N [a] in -ar of -ats, wördt in t Riesns oetesprökn as [æ]. Dissen klaank kö-j vergeliekn met t Brits Engelse 'sack' of 'Sam'. n Oetsproak zit tusken n [a] en n [e] in. n Naamn ''Arjan'' wordt dus uitgesproken als ['ærjañ]. Umdèt r völle onzekerheaid is oawer t skriewn van dissen klaank, zeent r leu in [[Riesn]] dee ''Erjan'' heett, mear ook ''Arjan''. n Aander vuurbeeld is een van de Riesnse [[voetbal]]-verenigen: ''Rijssen Vooruit''. Iedereene neumt dissen club ''Èrre Vee''.
*Net as in t Nederlaands hef t Riesns 2 verskilnde oetsproakn van korte -o's. n Eersn variaant kleenkt as in t Nederlaandse 'vos' en n tweedn as in t Fraanske 'bon'. Biej dissen tweedn ligt n -o wat deeperder in n haals. Mear dissen tweedn keump in t Riesns vaakerder vuur as n eersn, terwiel in t Nederlaands n eerstn vaakerder vuurkeump. 
*Riesns hef n verbindings-r, den n woord wat n kleenker an t eande hef verbeendt met n woord wat begeent met n kleenker, zodè-j gin [[glottisslag]] hooft te maakn. 
**Vuurbeeld 1: Dàt dee hee ook.. nen Riessender plakt alns an mekoar: Dàt dee-r-ee-r-ook. 
**Vuurbeeld 2: Joa hè? wördt duur iedern Riessender as Joa-r-è oetesprökn?

====Riesns Teln====
{| class="prettytable" rules="all" cellpadding="2" width="25%" style="border: 1px solid #999"
! style="background-color:#abcdef" | In t Nederlaands
! style="background-color:#abcdef" | In t Riesns
|-
|Een
|Eene
|-
|Twee
|Tweeje
|-
|Drie
|Dreeje
|-
|Vier
|Veere
|-
|Vijf
|Viewe
|-
|Zes
|Zesse
|-
|Zeven
|Zeuwne
|-
|Acht
|Achte
|-
|Negen
|Neegne
|-
|Tien
|Tiene
|}

==Soortn Riesns==
Net zo as dèt r verskilde soortn [[Tweants]] beent, keant [[Riesn]] van vrooger oet ook verskilde soortn Riesns. Disse verskiln beent minimaal, mear gavn toch infermaasie oawer n sprèkker. As eerste was dr verskil tusken t Riesns van n [[Katteliek]] en n [[Protestaant]]. De katteliekn warn iets moderner in t köjern en gebreukn mear [[Nederlaands|Hollaandse]] wöarde. Doarnöast was dr n oonderskeaid in ''Riesns van n Hatn Weg'' en de rest. Leu van n Hatn Weg (Markeloseweg) zegnt ''Hee koomp'' en ''hee gong'' woeras leu oet aandere deeln van Riesn ''Hee keump'' en ''Hee gung'' zegnt.
Doarnöast is dr nog n verskil in t woarkwoord ''Wean'': Sommige leu zegnt ''Iej beent'' en aandern zegnt '' Iej zeent''.


{{Dia|Disse bladziede is eskreeuwn in t [[Riesns]]}}

[[Kattegerie:Tweants_artikel]]
[[Kattegerie: Nedersaksisch]]
[[Kattegerie:Tweante]]
