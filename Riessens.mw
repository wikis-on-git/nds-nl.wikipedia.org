{| {{prettytable}} border="1" cellpadding="2" cellspacing="0" align="right" width="300" style="float:right; margin-left:1em; margin-bottom:1em;"
!colspan="2" bgcolor="lightgrey"|<big>Riesns</big>
|-
|'''Riesns logo'''
|[[Ofbeelding:Wiki-Riesns.png]]
|-
|Taalklassifikaasie
|
*[[Indo-Europees]]  
**[[Germoans]]  
***[[West-Germoans]]  
****[[Nederduuts]]
****[[Neersassies]] 
*****[[Tweants]]
******Riesns
|-
|Neersassiesen naamn  
|Riesns, Riessens 
|-
|Nederlaandsen naamn  
|Rijssens
|}
'''Riesns''' is n vorm van [[Tweants]], dèt wier n vorm is van [[Nedersaksisch]].
t Hef n stoark eegne karakter en is doarduur good te herkennn. T wörd duur alle loagn van n [[Riesn]]se bevolking esprökn, mear neamp de leste joarn of in gebroek. Um dit teegn te goan wördt de leste joarn de keender wier Riesns eleard en ''Tweantse Oawnde'' organiseert, woerin spesjaaln andach vuur t plat is, met gedichn, verhaaln en diskussies.

==Karakteristiekn van t Riesns==
===Klaanklear===
t Meest kenmoarknde vuur t Riesns is de [oa]-klaank in wöarde woer at aandere soortn Tweants nen [e], [ea] [a], of [aa] hebt. In t Riesns is t dus ''woark'', terwiel at aandere soortn Tweants ''werk'', ''weark'', ''wark'' of ''waark'' zegnt. Doarnöast is t gebroek van [[diftong]]n (verdreeide kleenkers) gebroekeliker as in aandere soortn Tweants. In aandere soortn Tweants zegnt ze ''geem'' (geven), mear in t Riesns wörd det ''geejewn''.


====Monoftönge====
t Riesns hef nen heeln hoop verskilnde [[monoftong]]n (onverdreeide kleenkers), woervan at n antal ook nog länger oet esprökn kan wordn, mear det haank van t woard of. n Groot antal van de hiereunter stoande klaankn hebt vanzelf de aandere soortn Tweants ook.


*[ie] oet ''gries''
**verlengd: ''griezn''
*[i] oet ''lippe''
*[uu] oet ''kruus''
**verlengd: ''kruze''
*[u] oet ''musse''
*[eu] oet ''eveundn''
*[ö] oet ''lös''
**verlengd: [öa] oet ''dröa''
*[ə] onbeklemtoonde klaank as in ''beuk'''e'''''
*[ee] oet ''leef''
*[e] oet ''hebn''
**verlengd: ''wean'' (vgl. [[Fraans]]k ''père'')
*[è] oet ''ètn'' (vgl. engelse ''sack'')
*[a] oet ''wat''
*[aa] oet ''maakn''
*[àà] oet ''water'' (te vergeliekn met n klaank oet t [[Engels]]e ''guard'')
*[oa] oet ''droad''
*[o] oet ''rotte''
*[ò] oet ''motte'' (vgl. met Fraanske ''bon'')
**verlengd: ''oonder''
*[oe] oet ''boek''
**verlengd: ''koezn''
*[oo] oet ''book''

====diftönge====
t Riesns hef völle diftönge woer at aandere soortn Tweants nen eankeln klaank hef. n Antal van de hiereunter stoande klaankn hebt vanzelf de aandere soortn ook.

*[uj] oet ''mu'j'' (saamntrekking van ''mut iej'')
*[euj] oet ''heui''
*[öj] oet ''köjern''
*[öaj] oet ''möaite'' (fluitn)
*[eej] oet ''dreei'' 
*[eaj] oet ''zea'j'' (vroagzin: ''Wat zea'j?'')
*[èj] oet ''ei'' (bv. nen henn-[[ei]])
*[aj] oet ''a'j'' (saamntrekking van ''as iej'')
*[oaj] oet ''doaje''
*[òj] oet ''ko'j'' (saamntrekking van ''kon iej''?)
*[ooj]] oet ''doo'j'' (saamntrekking van ''doo iej'')

De volgende diftönge komt in aandere soortn Tweants ook vuur, mear dan is det meesttieds gevolg van ne stille -r, zo as det in t Brits Engels ook geet, mear in Riesn doot ze dit ook vuur aandere metkleenkers.
*[ieə] oet alg. Tweants ''hier'' [hieə].
*[uuə] oet alg. Tweants ''uur'' [uuə].
*[eeə] oet alg. Tweants ''beer'' [beeə], mear ook in bv. ''leedn'' [leeə], ''breef'' [breeəf]
*[euə] oet alg. Tweants ''deur'' [deuə], mear ook in bv. ''heugte'' [heuəgte] en ''beugn'' [beuəgn].
*[eaə] oet alg. Tweants ''lear'' [leaə].
*[öaə] oet alg. Tweants ''öar'' [öaə].
*[oaə] oet alg. Tweants ''hoar''[hoaə]. (nig mangs ook mear noar ne -àh)
*[ooə] oet alg. Tweants ''Goor'', mear ook in bv. ''groot'' [grooət] en ''lood'' [looəd].
*[oeə] oet alg. Tweants ''boer'' [boeə].



*Nog völle weurde lignt dichter biej t [[Duuts]] as t Nederlaands: 
**Nederlaands: 'soms', Duuts: 'manchmal', Riesns: 'mangs' of 'smangs' 
**Nederlaands: 'Iemand tegenkomen', Duuts: 'einen begegenen', Riesns: 'eenn beëegn'
**Nederlaands: 'voor', Duuts: 'für', Riesns: 'vuur'.
*Aans as aandere soortn Tweants maakt Riesns stoark onderskeaid in de oetsproak van [f]/[v] en in wat meender in [s]/[z]: 
**As in t 'algemeen' Tweants "joazeker" met nen -s wordt oetesprökn, wördt r in t Riesns völle andach an n [z] geskeunkn: [joa'zeeker]. 
*-sch wordt -sk: Nederlaands: 'schuur', Riesns 'skuure' 
*-oor wordt -uur, mear dit geeldt nit aaltied. 
**'voor' wordt 'vuur' 
**'door' wordt 'duur' 
*-aar, -eer, zo as in t Nederlaandse 'waard', 'geleerd', veraandert in nen klaank den wat lik op n [[tweeklank]] oet t [[Engels|Engelse]] woord 'air'. 
**'waard' wordt 'weard' 
**'geleerd' wordt 'eleard' 
*-ier is in t Riesns -eer: 'bier' is 'beer' 
*Noa n kleenker, en an t eande van n woord wördt, net as in t Engels, n -r nit oet esprökn, of vervöngn duur n [[approximaant]]. 
*Noa nen kleenker wordt de [v] (en in wat gevaln ook de [f]) oet esprökn as ne [w]: alg. Tweants 'ik geleuve' wördt 'ik geleuwe' 
*in wöarde dee eandigt op nen kleenker met -n, -nd, -nt of -nk, doar krig -n- ne nasale oetsproake [ñ], liekas in t [[Fraans|Fraanske]] "trente". n Grapjen wat hierbiej vaake wördt gebroekt is ''zwat zaand'', wat zik zowat t zelfde anheurt as t Fraanske ''soixante''. 
*N [a] in -ar of -ats, wördt in t Riesns oetesprökn as [æ]. Dissen klaank kö-j vergeliekn met t Brits Engelse 'sack' of 'Sam'. n Oetsproak zit tusken n [a] en n [e] in. n Naamn ''Arjan'' wordt dus uitgesproken als ['ærjañ]. Umdèt r völle onzekerheaid is oawer t skriewn van dissen klaank, zeent r leu in [[Riesn]] dee ''Erjan'' heett, mear ook ''Arjan''. n Aander vuurbeeld is een van de Riesnse [[voetbal]]-verenigen: ''Rijssen Vooruit''. Iedereene neumt dissen club ''Èrre Vee''.
*Net as in t Nederlaands hef t Riesns 2 verskilnde oetsproakn van korte -o's. n Eersn variaant kleenkt as in t Nederlaandse 'vos' en n tweedn as in t Fraanske 'bon'. Biej dissen tweedn ligt n -o wat deeperder in n haals. Mear dissen tweedn keump in t Riesns vaakerder vuur as n eersn, terwiel in t Nederlaands n eerstn vaakerder vuurkeump. 
*Riesns hef n verbindings-r, den n woord wat n kleenker an t eande hef verbeendt met n woord wat begeent met n kleenker, zodè-j gin [[glottisslag]] hooft te maakn. 
**Vuurbeeld 1: Dàt dee hee ook.. nen Riessender plakt alns an mekoar: Dàt dee-r-ee-r-ook. 
**Vuurbeeld 2: Joa hè? wördt duur iedern Riessender as Joa-r-è oetesprökn?

==Riesns teln==
{| class="prettytable" rules="all" cellpadding="2" width="25%" style="border: 1px solid #999"
! style="background-color:#abcdef" | In t Nederlaands
! style="background-color:#abcdef" | In t Riesns
|-
|Een
|Eene
|-
|Twee
|Tweeje
|-
|Drie
|Dreeje
|-
|Vier
|Veere
|-
|Vijf
|Viewe
|-
|Zes
|Zesse
|-
|Zeven
|Zeuwne
|-
|Acht
|Achte
|-
|Negen
|Neegne
|-
|Tien
|Tiene
|}

==Soortn Riesns==
Net zo as dèt r verskilde soortn [[Tweants]] beent, keant [[Riesn]] van vrooger oet ook verskilde soortn Riesns. Disse verskiln beent minimaal, mear gavn toch infermaasie oawer n sprèkker. As eerste was dr verskil tusken t Riesns van n [[Katteliek]] en n [[Protestantisme|Protestaant]]. De katteliekn hadn mear kontakt met t oostn van Tweante (Det vuural kattoliek is) en köjerdn doarumme miskien algemener Tweants as de protestaantn. Doarnöast was dr n oonderskeaid in Oost- en West-Riesns. De ene helfte zea ''Hee koomp'' en ''hee gong'' woeras leu oet aandere deeln van Riesn ''Hee keump'' en ''Hee gung'' zegnt.
Doarnöast is dr nog n verskil in t woarkwoord ''Wean'': Sommige leu zegnt ''Iej beent'' en aandern zegnt '' Iej zeent''. Umdet rechtevoort iederene duur mekoar is goan wonn, zeent disse verskiln biej-etrökn.

==Andach vuur t Riesns==
Eenn den zik al lange bezig heul met t Riesns vuurdèt de [[dialectrenaissance|dialektrenaissance]] op gaank köm, was [[Koarel van n Notoaris]] (Karel Schönfeld Wichers). Hee steeldn n wöardebook saamn van t Riesns van vuur [[1959]]. Hieroet leut-e alle saamn esteelde wöarde, en wöarde dee-t woarskeainlik warn oawer enömn oet t [[Nederlaands|Hollaands]] vort. He bedèch zinne eegne (slim fonetiese) spelling, den at-e ook gebroekn vuur aandere beuke dee at-e skreef. n Aandern den at hef bie edreagn an t positieve beeld van t Riesns is [[Harm Agteresch]], better bekeand oonder zin artiestnnaamn ''Harm oet Riessen''. Völle leu van de ooldere ginnerasies keant zinne nommers ''Blote beene stoete met sjem'' en ''Keunstgebit''.

{{Dia|Disse bladziede is eskreeuwn in t [[Riesns]]}}

[[Kattegerie:Tweants_artikel]]
[[Kattegerie: Tweants]]
