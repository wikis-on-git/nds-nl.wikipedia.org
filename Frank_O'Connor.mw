'''Frank O'Connor''', geboren as '''Michael Francis O'Donovan''' ([[Cork]], [[17 september]] [[1903]] - [[Dublin]], [[10 meert]] [[1966]]) was een [[Ierlaand (laand)|Ierse]] schriever van meer as honderdvieftig warken. Hij warkte as bibliothecaris in Cork en Dublin en was körte tied directeur van 't [[Abbey Theatre]] in Dublin. 't Bekendst is e um zien körte verhalen en zien autobiografische geschriften. Een groot diel van de jaoren vieftig zat e in de [[Verienigde Staoten van Amerika|Verienigde Staoten]], daor as e hen eneugd was um les te geven. Naor hum is de Frank O'Connor International Short Story Award vernuumd.

O'Connor gruide op in 't Zuud-Ierse Cork. Zien vaor was slim an de draank en zörgden slecht veur zien moe en hum. Dat kunde hij hum nooit vergeven. Veule van zien warken gaot aover een kiend dat niet best mit zien vaor kan en zien moe beskarmt. In zien autobiografische warken nuumt hij zien jeugd altied 'de verschrikkelijke jaoren'. Toen as hij 15 was gong e bij 't leger van de Ierse nationalisten umme te vechten veur de onofhankelijkheid van Ierland. Hij was fel tegen 't [[Anglo-Ierse Verdrag]] van 1921, waornao hij in de Börgeroorlog as propagandaschriever weer veur de IRA begunde te warken. Mit nog twaalfduzend andere tegenstanders weur hij vasteneumen deur de nije Ierse regering.

{{Dia|Dit artikel is eschreven in 't [[Zuudwest-Drèents]].}}

{{DEFAULTSORT:O'Connor, Frank}}
[[Kategorie:Drèents artikel]]
[[Kategorie:Ierse schriever]]
