[[Ofbeelding:Hop bloemen vrouwelijke plant Humulus lupulus female.jpg|thumb|right|200px|Hopplaante met beln]]
'''Hop''' (''Humulus lupulus'') is ne plaante oet de [[hennep]]femilie (''Cannabaceae''). De plaante wörd oonder mear as medisien ebroekt en as oonderdeel van [[beer]]. Vuur in n proonkhof he'j ook de [[cultivar]] ''humulus lupulus'' 'Aureus' met gooldgäl blad.

Hop is ne kroedachtige, rechtsdreeinde slingerplaante, den't in t weeld gröait in [[Neerlaand]] en [[België]]. de kenmoarknde ''beln'' dee't in t noajoar an de vrouwelike plaante gröait, en öare bleume zeent, hebt de meansken t meeste an. Op disse hopbeln zitt de kliern dee't nen öllieachtigen bittern stof anmaakt.

De bittere stofn oet de hop (''lupuline'') wordt ebroekt in n beer. In vroger tiedn deedn ze det dr duurhen um t länger te könn bewoarn, mear rechtevoort is iederene zo an den smaak eweandt, det leu meant det beer nit zoonder kan. Vuural pils, [[Engelaand (regio)|Engelse]] bitters en wat Belgiese spesjaalbeers. Slim hoppige Neerlaandse beers zeent Amstel 1870, Brand UP, Jopen Hoppen en Christoffel Bier, Belgiese zeent Christal Alken en Stella Artois en in [[Duutslaand]] he'j Beck's, Jever en DAB. Het belgiese hogegistingsbeer XX Bitter is ne anklach teegn n al zeuter wordnden Westersen smaak, wat beteeknt det beers ook al zeuterder wordt.

Vuur hoesbrouwers (vuur de leefhebberieje) kö'j zäkke hop haaln bie bepoalde drogistn of zelfbrouwweenkels.

Vuur Lambiek gebrok n brouwer oawerjoarsen hop, woervan't de vlochtige bitterstofn vervlöagn zeent, mear den't alle aandere hopkenmoarkn nog inhef.

== Hopteelt ==
In t geheel wördn dr in [[2005]] ongevear 80.000 ton hop in t joar binn ehaald van 55.000 beunder laand oawer de hele wearld. In [[Vlaanderen|Vlaandern]] deedn ze hop verbouwn in de strekke roondumme [[Aalst]] en [[Asse]] woer't de leste hopboer dr met oetskeaidn in 2003. Ze doot nog hop verbouwn in n [[Westhook (België)|Westhook]] roondum [[Poperinge]] (woer't ze t ''hommel'' neumt), mear duur ne stoarke priesstried met t boetnlaand neamp t hier stöadig of de leste tied. In Neerlaand deedn ze vroger ook hop verbouwn, zo as in [[Skiendel]] en [[Paais|Peaize]], det van t zesteende töt t achtteende joarhoonderd bekeand steund as t hopdoarp van neerlaand. Behaalve n ''hopmuseum'' en verskeaidene verwiezings is dr doar niks mear van oawer. Seend [[1997]] doot ze wier hop kweekn in [[Reijmerstok|Riemerstok]] in [[Limburg (Nederlaand)|Limbörg]].

In Duutslaand doot ze, a'j t vergeliekt met vroger, nog weainig hop verbouwn. Toch is t met mear as 18.000 beunder nog aait t grötste hoplaand van de wearld. De meeste hop wörd in Duutslaand ekweekt in de [[Hallertau]] in [[Beiern|Bäjern]], en t [[Schussental]] tusken [[Tettnang]] en [[Ravensburg|Roawnsbörg]] in n Duutsen deelstoat [[Baden-Württemberg]].

In t Noord-Westn van de [[Verenigde Stoaten]], en dan vuural in de stoat [[Washington]], doot ze ook nog völle hop kweekn, en hebt doarin n kwart van de wearldkweek in haandn. Hier doot ze kweekn met nieje soortn, dee't körtere stelns hebt, woerduur't n oogst makkeliker en goodkeuper is. Normale hop kan van zesse töt neegn meter laank wordn. De nieje soortn wordt nit länger as twee meter.

n Bestn hop keump vandaag an n dag oet [[Tsjechië]] (Bohemen) en [[Hongarieje]].

== Kweek ==
De weelde hop gröait t beste in nen vochtigen [[stikstof]]riekn boadm, zo as bievuurbeeld in bos met völle bekn, mear eawnzogood an bosreande en buskes met nen dreugn boadm. Oet nen dikn wörtelkloetn gröait verskeaidene stelns, dee't in pärke en heuwe aandere plaantn makkelik verstikn köant. Doarumme wordt ze, boetn de beerkweek umme, wal as roedsoorte zeen, en zo gaauw meugelik vort edoan. Dit is vake nog froai lastig, umdet hop zik via zinne wörtels ook oondergroonds vuurtplaantn kan.

Hop is ene van de hardstgröainde plaantn van de wearld, met nen gemiddelden snelheaid van 10 cm op n dag. Op zien längst kan'e 8 meter wordn. Ne plaante wörd ongevear 12 töt 20 joar oold.

Rechtevoort doot ze hop ook op ne nieje manere gebroekn; de hopskötte wordt as deftig lekkerniejken serveert, en zeent te vergeliekn met [[taugee]] en [[alfalfa]]. Disse skötte wordt al estökn as ze nog egee nit boawn de groond oetkomt. Duur n kortn en intensieven zorg dee't disse skötte neudig hebt, zeent ze onmeundig deur.

t Lastige van t kweekn van hop, is det de kwaliteat van de ''lupuline'' ofneamp as n bloom van de vrouwelike plaante bevrucht is. Doarumme is t in völle kweekgebeedn bie de wet verplicht det alle männelike plaantn zo gaaw meugelik vort edoan wordt. De zöaks hebt noa de bevruchting ''lipiden'' in, dee't zorgt det n beerbroes ofbrekt, dus det n beer 'dood' geet.

n Oogst van hop geet begin noajoar an.

== Oetwoarking van hop ==
Hop kan ebroekt wordn as medisien: t gef röste en woarket sloapopweknd. Hierumme wörd t wal es duur de [[Tee (draank)|tee]] edoan. Hop hef doarboawn nog ''fenolen'' in, dee't stoark op t vrouwelike [[hormoon]] [[oestrogeen]] liekt. t Kan doarduur verlechnd woarkn vuur vrouwleu dee't in n [[menopauze|oawergaank]] zitt. De [[Universiteat van Geant]] hef dr zelfs oonderzeuk noar edoan, en n medisien ''Menohop'' oet ebracht.

<gallery>
Ofbeelding:Hop.jpg|Hop-steln
Ofbeelding:Hop mannelijke bloeiwijze Humulus lupulus male plant.jpg|Männelike plaante
Ofbeelding:Hop mannelijke plant Humulus lupulus male plant.jpg|Männelike plaante
Ofbeelding:Humulus_lupulus_-_Köhler–s_Medizinal-Pflanzen-072.jpg|vrouwelike plaante
</gallery>

== Mooi um te weetn ==
*In oolde [[bibliotheek|bookhaln]] en -haandels wördn hopbeln achter de beuke legd, um vochtigheaid teegn te goan, zodet de beuke dreug bleewn en nit gungn skimmeln. De stoarke rökke heuld ongedeerte op n ofstaand.

[[Kattegerie:Tweants artikel]]
[[Kattegerie:Plaante]]

[[nds:Hoppen]]
[[ar:جنجل]]
[[az:Adi mayasarmaşığı]]
[[ca:Llúpol]]
[[cs:Chmel otáčivý]]
[[csb:Chmiel]]
[[da:Almindelig Humle]]
[[de:Echter Hopfen]]
[[en:Humulus lupulus]]
[[eo:Lupolo]]
[[es:Humulus lupulus]]
[[et:Harilik humal]]
[[eu:Lupulu]]
[[fa:رازک]]
[[fi:Humala]]
[[fr:Houblon]]
[[gl:Lúpulo]]
[[he:כשותנית]]
[[hi:साधारण राज़क]]
[[hr:Hmelj]]
[[hsb:Wšědny chmjel]]
[[it:Humulus lupulus]]
[[ja:ホップ]]
[[jv:Hop]]
[[ka:სვია]]
[[kk:Құлмақ]]
[[ko:홉]]
[[lmo:Humulus lupulus]]
[[lt:Paprastasis apynys]]
[[nl:Hop (plant)]]
[[nn:Humle]]
[[pl:Chmiel zwyczajny]]
[[pms:Humulus lupulus]]
[[pt:Lúpulo]]
[[qu:Lupulu]]
[[ro:Hamei]]
[[ru:Хмель обыкновенный]]
[[sk:Chmeľ obyčajný]]
[[sl:Navadni hmelj]]
[[stq:Hoppe]]
[[sv:Humle]]
[[tr:Şerbetçi otu]]
[[tt:Гади колмак]]
[[uk:Хміль звичайний]]
[[vec:Lovertin]]
[[vi:Hoa bia]]
[[zh:蛇麻]]
