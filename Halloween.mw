'''Halloween''' is een feestdag up 31 oktober, dat in [[Ierlaand|Yrland]], [[Engelaand|Engeland]], [[Amerika]] en [[Canada|Kanada]] evyrd wördt. De lätste jåren kümt et sachtys an ouk up Neaderland en Belgie an. Up disse åvend gåt kinder, verkleyd as heksen, monsters en douden, langes de döären ümme snööp te skoaien. Et feest hevt syn lykenisse en ouk desülvde oorsprung med [[Samhain]], [[Allerheiligen]], [[Allerzielen|Allerselen]] en [[Sunte-Marten (feest)|Sünte-Määrten]]. De douden wördet der vanolds med eyrd.

==Geskydenisse==
===Dunkere middeleywen===
Et feest kümt noch by de olde [[kelten]] vord. By ear wördden et ''[[Samhain]]'' enöömd. In de olde keltiske kalender was dit feest [[oljoar|oldejårsdag]]. Dee volker löäten ear jår begünnen wanneyr as de dagen up syn dunkerst an güngen. In de nacht van 31 oktober når 1 november begünnen ear et nye jår. In disse tyd sol de wearld van de doude vöärolder körtby de wearld van de leavenden stån. Et was een doudenfeest. De douden ståt up dissen dag up uut et grav en gåt wearümme når ear olde huus (dee vake al generatys in de family is). Y mosden uwen doude gasten altyd nettys behandelen en te eaten geaven. As y dat neet döäden, kreyg y unheil. De ougst sol u mislükken en et winter sol y neet döär künnen kummen. Mar et künnen ouk geböären dat der kwådårdige weasens by u üm de döäre kwamen kyken. Bepålde rituelen en gebruken mosden dit vöärkummen. Sy güngen dan med maskers up den kop en een bülte kabaal disse kwåde geysten vordjagen. 

De [[germanen]] (nåbüürs van de kelten) hadden ouk een feest, dee se vyrden rund de tyd dat wy nu karst hebbet (25 december) töt Dreekoaningen (6 januari). Disse steyt oukwal bekend as et ''juul''. Ouk hyr jagen de vöärolder döär de lücht hen en kwamen sy by ear noch leavende verwanten ümme de döäre kyken. De germanen spöälden dit ouk nå döär sich te verkleaderen in derenhüden en maskers up den kop en groute ümmegangen te maken gån. Groute vüren stokken sy an en earden de vöärolder en wolden samen med ear de doude natuur wear up gang krygen.

===Middeleywen===
In christelike tyd wördden et keltiske feest ümmeförmd når een feest med wat meyr christelike inhold. Et katolike ''Allerselen'' kümt uut de benediktyner kloostertradity van [[Cluny]], Frankryk, wår as [[Odilo van Cluny]] et in 998 vöär et eyrste mål vyren löät. In de 13. eywe kreygen et de name Allerselen. Mar de olde elementen van et Samhainfeest, dee bewård bleyvden by et burenvolk van Yrland, wördden an dissen dag eplakked. Samhain is een feest ümme de douden te earen, de vöärolder in gedachten te holden. So ouk Allerselen, dee up 2 november is. Vöär Allerselen kwam ''Allerheiligen'', een dag speciaal vöär de christelike heiligen en martelaars. De åvend te vöärend (31 oktober) wördet de vöärbereidings edåne van disse dagen, in et engelsk is et ''All Hallows' Eve(ning)'' of Halloween enöömd.

Vanuut et middeleywske volksgelöyv wördt der altyd esegd dat up disse åvend de heksen by mekare kumt. Een ''heksensabbat'' wördt dat enöömd. Dee heksen kwamen by mekare ümme te töyveren en kwåde sprökken uut te sprekken. [[Cailleach]] was in de keltiske wearld so ne heksenwyv dee in nen kettel röörden ümme leaven en doud te bepålen.

===Kolonisten===
Nå de [[Reformaty]] kwamen Allerheiligen en Allerselen (Halloween) in Engeland lös van de karke te stån, en wördden et (wearümme) een volksfeest. Yrske en engelske kolonisten güngen in de 20. eywe når Amerika, ümme dår een ny bestån hoapen te krygen, en namen ear gebruken en traditys med. Dår is et der wat an veranderd en töt nu an to uutegröid töt een wyd evyrden feestdag. Et wördden ouk meyr een kinderfeest.

==Vandage den dag==
Teagenwoordig gåt, vöäral in Amerika, up disse tyd lüde ear tüne vul doon med versyrings dee verwyset når de doud en horror, en wachtet såvends bange of vöär de kumst van spoken en monsters. De olde verkleadde ümmegangen doot de kinder nudaags, anvrågend langes de döären ümme snööp. Disse kinder (en vulwassenen wat mangs medloupet) bint verkleaded as spoken, heksen en monsters. As den an de belle trekket en der wördt lös-edåne roopt de kinder: ' ''Trick-or-treat!'' ' (''snööp, of uwen leaven!''). De bedoling is dat de lüde an de döäre te låten skrikken. As y niks geavet, dan gooiet se u et huus oaver med drytpapyre of halet se andere streaken uut. Sünds de [[1980-1989|jåren 80]], vöärige eywe, is Halloween ouk meyr een feest vöär vulwassenen ewörden. So heb y altyd wal feesten wår as y verkleaded hen künnet of kyk y horrorfilms med de måten. Et is nu belangryker med Halloween ewörden dat et allemåle gryselig müt weasen. Mensken proberet mekander so bange möägelik te maken.

Ümdat Halloween de vöärdsetting is van et olde [[Samhain]] (keltisk oldejårsåvend), doot vöäl [[Wikka]]-heksen en [[nye heidenen]] dissen dag(/åvend) ouk vyren. Vöär ear is et den dag ümme an de vöärolders te wyden. Dat doot se med samenkumsten en rituelen. Der wördt et glas ümhouge edån vöär de vöärolders en med et eaten wördt der een börd apart edån vöär de vöärolder, den ouk by et geselskap anweasing sol weasen.

==Jack-o'-lantern==
Jack-o'-lantern is de traditionele pompone med een eng gezichtyn der up esneadene en een lichtyn der in. In Yrland doot sy dat med een knolle. Mar Amerikanen kwamen te kyken dat een pompone dår eigenlik händiger vöär is. 

By Jack o' lantern höyrt een spuukverhaal uut Yrland. ''Dee geyt van een kearl din Stingy Jack (Gyrigen Jack) enöömd wörd. Up Halloween sit hee an et skap, wat pilsyns verder kümt de Düvel upeyns nöäst hüm sitten. De Düvel wil syn sele hebben, mar Jack wil eyrst noch eyne med hüm nemmen. Ümme et pils te betalen veranderd de Düvel hümsülv in een müntyn. Jack grept syn kanse en düt hüm in een büdelgyn en teakent dår een krüsyn up. De Düvel kan der so neet uut. Jack löt de Düvel belöyven dat hee hüm med rüste sol låten en löt hüm wear uut et büdelgyn. Et Halloween dårup kümt Jack de Düvel wear in de möäte. Din wil hüm wear de sele ofnemmen. Nu is hee der sat van en gevt to. Mar as günst vrögt hee de Düvel een appeltyn uut een boum. De Düvel klimt de boum in ümme et te pakken. Dan krast Jack med syn messe rap een krüüs in de boumstamme. Hy löt de Düvel der uut as hee belöyvd hüm med rüste te låten en nooit når de helle te hoven. Noh, de Düvel belöyvd et. Wonneyr as Jack uut de tyd kümt, kümt hee an de heamelpoorte. Mar döär syn slechte leaven magt hee der neet in. Dan geyt hy når de helle, mar de Düvel höld sich an de ofsprake en löt hüm der neet in. Jack smeykt hüm noch ümme wat warmte en licht en hy kregt een glöäiend kööltyn. Ümme dissen te beskarmen düt hee et kööltyn in een knolle (of pompone). Dissen höld hee nu by sich ümme warmte en een licht up syn pad te hebben. Nu as hee eywig in de düüsternisse rundswarven müt as Jack O’Lantern.''

==Neaderland en kommentår==
De lätste jåren kümt et Halloweenfeest wear sachtys an unse kante up an. Rund september kryg y de winkels alwear vul med halloweenversyrings en heyl oktober  doot diskoteken vake halloween-temafeessys, wår as lüde enge verklead müttet kummen. Der is van sommige hoken wat kommentår up et feit dat et Halloweenfeest meyr in Neaderland kümt. So is et döär de kommercy hyr up an-ehaled ümme uns et geld of te trovvelen. En enkele protestantske karken bint der neet so blyde van dat mensken sich inlåtet med geysten, demonen en düvels. Med Halloween wörd Allerselen ouk meyr evyrd döär protestantske christenen, wår as wat andere protestanten dår ouk neet so blyde van bint, ümdat et een katolik feest is.

{{Dialekt|sdz}}
