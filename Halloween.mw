'''Halloween''' is een feestdag up 31 oktober, dat in [[Ierlaand|Yrland]], [[Engelaand|Ängeland]], [[Amerika]] en [[Canada|Kanada]] evyrd wörd. De lätste jåren kümt et sachtys an ouk up Neaderland en Belgy an. Up disse åvend gåt kinder, verkleyd as heksen, monsters en douden, langes de duren ümme snööp te skooien. Et feest hevt syn lykenisse en ouk desülvde oorsprüng med [[Samhain]], [[Allerheiligen]], [[Allerzielen|Allerselen]] en [[Sunte-Marten (feest)|Sünte Meerten]]. De douden wörded der vanolds med eared.

==Geskydenisse==
===Dunkere Middeleywen===
Et feest kümt noch by de olde [[kelten]] vord. By ear wördden et ''[[Samhain]]'' enömed. In de olde keltiske kalender was dit feest [[oljoar|oldejårsdag]]. Dee volker löäten ear jår begünnen wonneyr as de dagen up syn dunkerst an güngen. In de nacht van 31 oktober når 1 november begünnen ear et nye jår. In disse tyd sol de wearld van de doude vöärolder körtby de wearld van de leavenden stån. Et was een doudenfeest. De douden ståt up dissen dag up uut et grav en gåt wearümme når ear olde huus (dee vake al generatys in de family is). Y mossen uwen doude gasten altyd nettys behandelen en te etten geaven. As y dat neet döäden, kreyg y unheil. De ougst sol u mislükken en et winter sol y neet döär künnen kummen. Mar et künnen ouk geböären dat der kwådårdige weysens by u kwamen kyken. Bepålde rituelen en gebruken mossen dit vöärkummen. Sy güngen dan med maskers up den kop en een bülte kabaal disse kwåde geysten vordjagen. 

De [[germanen]] (nåbüürs van de kelten) hadden ouk een feest, dee se vyreden rund de tyd datte wy nu Karst hebbet (25 december) töt Dree-Kuningen (6 januari). Disse steyt oukwal bekend as et ''Juul''. Ouk hyr jagen de vöärolder döär de lücht hen en kwamen sy by ear noch leavende verwanten ümme de düre kyken. Sy spöälden dit ouk nå döär sich te verkleyden in derenhüden en maskers up den kop en groute ümmegangen te maken gån. Groute vüren stokken sy an en eareden de vöärolder en wolden samen med ear de doude natuur wear up gang krygen.

===Middeleywen===
In christelike tyd wördden et keltiske feest ümmeförmed når een feest med wat meyr christelike inhold. Et katolike ''Allerselen'' kümt uut de benediktyner kloostertradity van [[Cluny]], Vrankryk, wår as [[Odilo van Cluny]] et in 998 vöär et eyrste mål vyren löät. In de 13. eywe kreygen et de name Allerselen. Mar de olde elementen van et Samhainfeest, dee bewåred bleyvden by et burenvolk van Yrland, wördden an dissen dag eplakked. Samhain is een feest ümme de douden te earen, de vöärolder in gedachten te holden. So ouk Allerselen, dee up 2 november is. Vöär Allerselen kwamt ''Allerheiligen'', een dag speciaal vöär de christelike heiligen en martelaers. In et Ängelsk is et ''All Hallows' Eve''.

Vanuut et middeleywske volksgelöyv wörd der ait esegged dat up disse åvend de heksen by mekare kummet. Een ''heksensabbat'' wörd dat enömed. Dee heksen kwamen by mekare ümme te töäveren en kwåde sprökken uut te sprekken. [[Cailleach]] was in de keltiske wearld so ne heksenwyv dee in nen kettel röäreden ümme leaven en doud te bepålen.

===kolonisten===
Yrske en ängelske kolonisten güngen in de 20. eywe når Amerika, ümme dår een ny bestån te bouwen, en namen ear gebruken en traditys med. Dår is et der wat an veranderd en töt nu an to uutegröied töt een wyd evyrden feestdag. Et wördden ouk meyr een kinderfeest. Et ängelske ''All Hallows' Eve'' wördden süüttys an, in et uutsprekken, an mekare eplakked en wördden eyne woord: ''Hallowe'en''.

==vandage den dag==
Teagenwoordig gåt, vöäral in Amerika, up disse tyd lüde ear tüne vul doon med versyrings dee verwysed når de doud en horror. En wachet des åvends bange of vöär de kumts van spuken en monsters. De olde verkleyde ümmegangen doot kinder nudaags, anvrågend langes de düren ümme snööp. Disse kinder (en vulwassenen wat mangs medloupet) bint verkleyd as spuken, heksen en monsters. As din an de belle trekket en der wörd lös-edåne roopt de kinder: ' ''Trick-or-treat!'' ' (''snööp, of uwen leaven!''). De bedoling is dat de lüde an de düre te låten skrikken. As y niks geavt, dan gooiet se u et huus oaver met drytpapyre of halet se andere streaken uut. Sünds de jåren 80., vöärige eywe, is Halloween ouk meyr een feest vöär vulwassenen ewörden. So heb y altyd wal feesten wår as y verkleyd hen künt of kyk y horrorfilms med de måten. Et is nu belangryker med Halloween ewörden dat et allemåle gryselig müt weaden.

==Jack-o'-lantern==
Jack-o'-lantern is de traditionele pompone med een eng gezichty der up esneadene en een lichty der in. In Yrland doot sy dat med een knolle. Mar Amerikanen kwamen te kyken dat een pompone dår eigenlik händiger vöär is. 

By Jack o' lantern höyrt een spuukverhaal uut Yrland. ''Dee geyt van een kearl din Stingy Jack (Gyrigen Jack) enöömd wörd. Up Halloween sit he an et skap, wat pilsys verder kümt de Düvel upeyns nöäst hüm sitten. De Düvel wil syn sele hebben, mar Jack wil eyrst noch eyne med hüm nemmen. Ümme et pils te betalen veranderd de Düvel sichsülv in een münty. Jack grept syn kanse en doot hüm in een büdelgy en teykent dår een krüüs up. De Düvel kan der so neet uut. Jack löt de Düvel belöyven dat he hüm med rüste eol låten en löt hüm wear uut et büdelgy. Et Halloween dårup kümt Jack de Düvel wear in de möte. Din wil hüm wear de sele ofnemmen. Nu is he der sat van en gevt to. Mar as günst vrögt hu de Düvel een appel uut een boum. De Düvel klimt de boum in ümme et te pakken. Dan krast Jack med syn messe rap een krüüs in de boumstamme. Hy löt de Düvel der uut as he belöyvd hüm med rüste te låten en nooit når de helle te hoven. Noh, de Düvel belöyvd et. Wonneyr as Jack uut de tyd kümt, kümt he an de heamelpoorte. Mar döär syn slechte leaven magt he der neet in. Dan geyt hy når de helle, mar de Düvel höld sich an de ofsprake en löt hüm der neet in. Jack smeykt hüm noch ümme wat warmte en licht en hy kregt een glööiend köölty. Ümme dissen te beskarmen düt hy et köölty in een knolle (of pompone). Dissen höld he nu by sich ümme warmte en een licht up syn pad te hebben. Nu as he eywig in de düüsternisse rundswarven müt as Jack O’Lantern.''

==Neaderland en kommentår==
De lätste jåren kümt et Halloweenfeest wear sachtys an unse kante up an. Rund september kryg y de winkels alwear vul med halloweenversyrings en up et ende van oktober en begün november doot diskoteken vake halloween-temafeessys, wår as lüde enge verkleydet müttet kummen. Der is van sommige hoken wat kommentår up et feit dat et Halloweenfeest meyr in Neaderland kümt. So is et döär de kommercy hyr up an-ehaled ümme uns et geld of te trovvelen. En enkele protestantske karken bint der neet so blyde van dat mensken sich inlåtet med geysten, demonen en düvels. Med Halloween wörd Allerselen ouk meyr evyrd döär christenen, wår as wat protestanten dår ouk neet so blyde van bint,  ümdat et een katolik feest is.

{{Dialekt|sdz}}
