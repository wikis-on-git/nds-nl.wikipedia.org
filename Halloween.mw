'''Halloween''' is 'n feestdag op 31 oktober, dat in [[Ierlaand|Ierlaand]], [[Engelaand|Engelaand]], [[Amerika]] en [[Canada]] evierd wörd. De leste joaren kump 't zachies an ok op Nederlaand en Belgie an. Op disse oavend goat kinder, verkleed as monsters en dooien, langes de deuren umme snuup te skooien. 't Feest hef zien liekenisse en ok dezölfde oorsprung met [[Samhain]], [[Allerheiligen]], [[Allerzielen]] en [[Sint Maarten]]. 't Zet 't begun van d' harfst en 't binnenhalen van de oogst veur de kommende koale winter. De dooien wörd der met herdacht.

==geskiedenisse==
't Kump nog bi-j d' oale [[Kelten]] vot. Bi-j hun wördden 't [[Samhain]] enuumd. Bi-j d' oale keltise kalender was dit feest [[oalejoarsdag]]. Die volker leuten hun joar begunnen wonneer as de dagen op zien donkerst an gungen. De nacht van 31 oktober noar 1 november. 't Zet 't begün van de harfst en et oogsten veur de kommende koale winter. In disse tied zol de weerld van de dooie veurolder körtbi-j de weerld van de levenden stoan. De dooien stoat op dissen dag op uut 't graf en goat weerumme noar hun oale huus. Mar 't kunnen ok gebeuren dat der kwoadoardige wezens bi-j oe kwamen kieken. Bepoalde rituelen en gebruken mossen dit veurkommen. Iej mossen oen dooie gasten altied netties behaandeln, a'j 't nie deun, kree'j onheil. D' oogst zol mislukkn en 't winter zo'j nie deur kunnen kommen.

De Germanen (noabers van de Kelten) hadden ok 'n feest, die ze vierden rond de tied datte wi-j noe Karst hebt (25 december) töt Drie-Keuningen (6 jannewoari). Disse stiet okwel bekend as 't ''Joel''. Ok hier jagen de veurolder deur de lucht hen en kwaam zie bi-j hun nog levende verwaanten um de deure kieken. Zie speulden 't ok noa deur zich te verkleden in dierenhuden en maskers op n kop en grote ummegangen te maken goan. Grote vuren stokken zie an en eerden de veurolder en wolden saam met hun de dooie natuur weer op gaank kriegen.

In kristelike tied wörden 't keltise feest ummevörmd noar een feest met wat meer kristelike inhold. 't Katholike Allerzielen kump uut de benediktijner kloostertraditie van [[Cluny]], woar as [[Odilo van Cluny]] 't in 998 veur 't eerste moal vieren leut. In de 13e ewe kregen 't de name Allerzielen. Mar de oale elementen van 't Samhainfeest, die bewoard bleven bi-j 't boerenvolk, wördden an dissen dag eplakt. Samhain is 'n feest umme de dooien te eren, de veurolder in gedachten te hoalden. Zo ok Allerzielen, die op 2 november is. Véúr Allerzielen kwamp Allerheiligen, 'n dag speciaal veur de kristelike heiligen en martelaars. In 't Engels is 't ''All Hallows' Eve'''

Ierse en Engelse kolonisten gungen in de 20. eywe noar Amerika, en namen hun gebruken en tradities met. Doar is 't wat an veraanderd en töt noe an toe uutegreuid töt 'n wied evierden feestdag. 't Engelse ''All Hallows' Eve'' wördden zuties an, in 't uutsprekken, an mekare eplakt en wördden ien woord: ''Hallowe'en''. Op disse tied goat luu hun tuune vol doen met versierings die verwiest noar de dood en horror. D' oale verklede ummegangen gungen kinder doen, anvroagend langes de deuren veur snuup. As de an de belle trekt en der wörd lös edoane zegt de kinder: ' ''Trick-or-treat!'' ' (''snuup, of oen leevn!''). De bedoeling is dat de luu an de deure te loaten skrikken. A'j niks geeft, dan gooit ze oe et huus over met drietpapiere of haalt ze aand're streken uut. Suns de joaren 80', veurige ewe, is Halloween ok meer 'n feest veur volwassenen ewörden. Zo he'j altied wal feesten woar as iej verkleed hen kunt of kiek ie horrorfilms met de moatn. 't Is noe belangriek met Halloween ewörden dat 't allemoale griezel'g mut ween.

==jack-o'-lantern==
Jack-o'-lantern is de traditionele pompoene met 'n eng gezichie d'r op esneedne en 'n lichie d'r in. In Ierlaand doet ze dat met 'n knolle. Mar Amerikanen kwamen te kieken dat 'n pompoene doar eign'k heandiger veur is. 

Bi-j Jack o' lantern heurt 'n spoekverhaal uut Ierland. ''Die giet van 'n keerl din Stingy Jack (Gierign Jack) enuumd wörd. Op Halloween zit 'e an 't skap, wat pilsies verder kump de Duvel opiens nöas 'm zitten. De Duvel wil zien ziele hebben, mar Jack wil eerst nog iene met 'm nemmen. Umme 't pils te betalen veraanderd de Duvel zichzölf in 'n muntie. Jack grep zien kaans' en doet 'm in 'n budelgie en tekent doar 'n kruis op. De Duvel kan der zo nie uut. Jack löt de Duvel beleuven dat 'e 'm met röste zol loaten en löt 'm weer uut 't budelgie. 't Halloween doarop kump Jack de Duvel weer in de meute. Din wil 'm weer de ziele ofnemmen. Noew is 'e der zat van en gef toe. Mar as gunst vrög 'e de Duvel 'n appel uut 'n boom. De Duvel klimt de boom in um 't te pakken. Dan krast Jack met zien messe rap 'n kruus in de boomstamme. Hi-j löt de Duvel d'r uut as 'e beleufd 'm met röste te loaten en nooit noar de helle te hoeven. Noh, de Duvel beleufd 't. Wonneer as Jack uut de tied kump, kump 'e an de hemelpoorte. Mar deur zien slechte leven magt 'e d'r nie in. Dan giet hi-j noar de helle, mar de Duvel höld zich an de ofsprake en löt 'm der nie in. Jack smeekt 'm nog um wat warmte en licht en hi-j kreg een gleuiend keultie. Umme dissen te beskarmen döt hi-j 't keultie in 'n knolle (of pompoene). Dissen höld hi-j noew bi-j zich umme warmte en 'n licht op zien pad te hebben. Now as 'e ewig in de duusternisse rondzwarven mut as Jack O’Lantern.''

==Nederlaand en kommentoar==
De leste joaren kump 't Halloweenfeest weer zachies an oeze kaante op an. Rond september krie'j de winkels alweer vol met halloweenversierings en op 't ende van oktober en begun november doet discotheken vake halloween-thema-feestjes, woar luu verkleed mut kommen. D'r is van sommige hoeken wat kommentoar op 't feit dat 't Halloweenfeest meer in Nederlaand kump. Zo is't deur de commercie hier op anehaald umme oes 't geld of te troffeln. En eankele protestaantse karken bint der nie zo bliede van dat meansen zich inloat met geesten, demonen en duvels. Met Halloween wörd Allerzielen ok meer evierd deur kristenen, woar as wat protestaanten doar ok nie zo bliede van bint, omdat 't een Katholiek feest is.

{{Dialekt|sdz}}
