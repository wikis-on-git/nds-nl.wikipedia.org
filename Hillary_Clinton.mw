[[Ofbeelding:Hillary_Clinton_official_Secretary_of_State_portrait_crop.jpg|thumb|rright|300px|Hillary Clinton as Amerikaans Stoatssekretoaris]]
'''Hillary Diane Rodham Clinton''' ([[26 oktober]] [[1947]]) is ne [[Verenigde Stoaten|Amerikaanse]] politieker en presideantskaanshebster vuur de [[Demokraten (Amerikaanse Partieje)|Demokraten]] in de verkiezingen van [[2016]]. Tusken [[2009]] en [[2013]] was zee de 67ste [[Stoatssekretoaris]] en de junior-Senator vuur den stoat [[Niej-York (stoat)|Niej-Jork]] van [[2001]] töt [[2009]]. Tiedens et presideantskop van öaren man [[Bill Clinton]] tusken [[1993]] en [[2001]] was zee [[First Lady]]. Doarvuur was zee First Lady van den stoat [[Arkansas]], toen as Bill doar gouverneur was tusken [[19779]] en [[1981]], en van [[1983]] töt [[1992]].

Joonk wörden in [[Chicago]] en op egröaid in de vuurstad [[Park Ridge]] in den stoat [[Illinois]], gung Clinton noar et Wellesley College, woer as zee in [[1969]] een diploma halen. In [[1973]] halen zee ne groad an de [[Rechtsskole van Yale]] in [[1973]]. Noa eerst as rechtsroadgewer vuur et nasjonaal kongres te hebben ewest, verhuzen zee noar Arkansas en trouwen met Bill Clinton in [[1975]]. In [[1977]] hulp zee Arkansas Advocates for Children and Families oprichten. Zee was de eerste vrouwelike vuurzitster vuur de Legal Services Corporation in [[1978]]. Et joar doarop, in [[1978]], was zee de eerste vrouwelike partner in et Rose Advokoatenkantoor. As gouverneursvrouwe van Arkansas hulp zee ne woarkgroep dee hervormingsanbevelingen deden publieke skolen. Doarnöast zat zee in verskillende bedriefsroaden.

As de Presideantsvrouwe proberen Clinton et Clinton Zorgplan in 1993 in de benen te kriegen. Det lukken neet. In [[1997]] en [[1999]] hulp zee de Stoats-zorgverzekering vuur Keender opzetten. Doarnöast pakken zee problemen met keenderanname, gezinsvealighead en [[pleeggezin]]nen an. Tiedens ne [[VN]]-gaddering vuur vrouwleu in [[Peking]] deed Clinton de toenmoalige grote oetsproake det "meanskenrechten vrouwleurechten zeent en vrouwleurechten meanskenrechten". Öar huwelik met Bill Clinton heuld staand ondaanks et [[Lewinsky-skandoal]] in [[1998]]. Öar volgende optreadens as presideantsvrouwe völlen neet bie iederene eawen good.

In [[2000]] wör Clinton de eerste vrouwelike senator van Niej Jork, woermet as zee de eerste presideantsvrouwe ooit wsa dee as ne besteursbane angung. Noa de [[terrorisme|terroristiese]] anvallen van [[9/11]], was zee vuurstaander van oorlog in [[Afganistan]]. Zee was ook vúúr den [[Amerikaansen inval in Irak]] (woervan as zee later spiet beteug). Zee leaden een oonderzeuk noar de gezoondheadsproblemen bie hulpdeenste noa 9/11. In [[2006]] wör ze herkeuzen vuur et Senaat. Toen as zee in [[2008]] metdeed vuur et presideantskop, verlöar ze de Demokratiese nominasie van [[Barack Obama]].

As Stoatssekretoaris oonder Obama tusken [[2009]] en [[2013]] maken Clinton de [[Arabiese Leante]] met. Zee was doarbie vuur leagerinmenging in [[Libië]]. Tegen [[Iran]] hulp zee diplomatiese ofzeundering en internasjonale straffen in de bene. Doarmet hoppen zee et [[atoomkracht|atoomprogramma]] van det laand in te dammen. Oeteandelik köm doar in [[2015]] et Gezamenlik Plan van Anpak oet, woer as meardere laanden an metdeden. Toen as zee der noa Obama's eersten besteurstied met oetskeaden brachen zee öar viefde book oet en deed vake sprekken op gadderingen van anzeen, vuur at zee öar kandidoatskop vuur de presideantsverkiezingen van 2016 wearldkunnig maken.

Clinton kreeg de meeste Demokratenstemmen en -ofveardigden achter zik in de vuurroondes. Op [[28 juli]] 2016 nöm zee öare nominasie offisjeel an. Öar oonderpresideantskandidoat was senator [[Tim Kaine]]. Doarmet was zee de eerste vrouwelike presideantskandidoate vuur ne grote Amerikaanse partieje. Öare presideantsbeloftes zeent heugere lonen, mear beskoarming vuur [[LGBT]] en vrouwleurechten, gezinshulpe in de vörm van betaald oolderskopsverlof en algemene kleuterskolen.

{{DEFAULTSORT:Clinton, Hillary}}
[[Kategorie:Tweants artikel]]
[[Kategorie:Verenigde Stoatn van Amerika]]
[[Kategorie:Politikus]]
