'''Ede Ulfert Staal''' ('''Ede Stoal''' nuimd) ([[Waarvum]], [[2 augustus]] [[1941]] - [[Delfziel]], [[22 juli]] [[1986]]) was leroar Engels en [[Grunnegs|Grunnegstoaleg]] zanger en dichter. Als Grunneger bard was en is hai roazend populair.

==Jeugd, studaaiern en vroug waark==
Staal gruide op in t dörp [[Lains]]. Doar was zien opa dirigent van t meziekkorps. De jonge Staal begon meziek te moaken op n mondörgeltje en speulde vief joar trompet bie t korps.

In [[Grunnen (stad)|Stad]] studaaierde hai medisienen, loater Engels - ain van de toalen dij zien belangstellen harren. Net veur t òfstudaaiern huil e der mit op. Staal het aan verschillende schoulen stoan. Hai dee ook rekloamewaark, tekstschrieveraai en Engels commentaar bie promotiefilms.

==Ontdekken als zanger en radiowaark==
In 1974 kwam t Engelstoalege singeltje ''I'm in the blues'' oet, dat nait veul succes har. [[Engbert Gruben]] van [[RTV Noord|Radio Noord]] ontdekte hom in 1981. Een joar loater wuir Staal zien laidje ''Mien Toentje'' een hail populair herkennenslaidje op Radio Noord. Der wazen veul aanvroagen veur optredens, mor Ede wol nait voak.

In 1984 kwam zien ploatje ''Man, man, man, wat n boudel'' oet, mit de bekende balloade ''Het het nog nooit zo donker west''. In t zulfde joar kwam zien eerste LP oet, ''Mien Toentje'', dai hail succesvol wuir. In 1985 mus Staal n swoare operoatie ondergoan.

Begun 1986 kreeg hai n vaste column op Radio Noord in t program ''Sloaperstil''. Zien 'vertelstertjes' kwammen oet op cassette en spaigelploat. 

==Overlieden en postume ienvloud==
[[Ofbeelding:Monument Ede staal Delfzijl.jpg|thumb|right|t Monument veur Ede Staal op de diek bie Delfziel]]
Zien operoatie haar gain blievend herstel opleverd: Staal overlee in 1986 in zien boerderij. Noa zien overlieden kwam de twijde LP oet, ''As vaaier woorden''. Postuum kreeg hai de [[K. ter Loanpries]] van stichten [[t Grunneger Bouk]]. Der is ook n twijjoarliekse pries veur mìnzen dai heur (nait veur heur waark) biezunder verdaainstelk mokt hebben veur de streektoal in verbinden mit de radio.

In 2000 het Engbert Gruben n monument veur Ede Staal onthuld op de diek bie Delfziel. t Monument wordt ''De Poal van Stoal'' nuimd. Van [[Henk van Middelaar]] kwam in 2004 de biogroafie over Ede Staal ''Geef mie de nacht'' oet.

==Discogroafie==
* ''Het het nog nooit zo donker west''
* ''I'm in the blues'' (single, Phonogram, Philips 6012 391, 1973)
* ''Mien Toentje'' (Mollebone Music, CD EKS 1284, 1984)
* ''As vaaier woorden'' (Mollebone Music, CD EKS 1086, 1986)
* ''Zuzooien op zundagmörn'' (3CD; Mollebone Music, CD EKS 1293-1/2/3, 1993, met tekstboek)
* ''Hear my song - as 't boeten störmt'' (2CD; Mollebone Music, CD EKS 1096-1/2,1996)
* ''Zalstoe aaltied bie mie blieven'' (cd-single, MAURA MUSIC 1997 MM 025, 1997)
* ''I'm in the blues'' (cd-single, JAZ MUSIC JAZ 2021, 2005)
* ''Doarom zing ik'' (CD; JAZ MUSIC JAZ 192540, 2005)

==Wellen==
*[http://www.dideldom.com/legenden/ede_stoal.shtml Dideldom.com]
*[[:nl:Ede Staal|Artikel over Ede Staal op de Nederlaandse Wikipedia]]

==Boetende hìnwiezen==
* [http://www.edestaal.nl/ Ede Staal]
* [http://www.rtvnoord.nl/edestaal Ede Staal en Radio Noord]

[[Kattegerie:Grunnegs_artikel|Staal, Ede]]
[[Kattegerie:Muzikant|Staal, Ede]]
[[Kattegerie:Nedersaksische_cultuur|Staal, Ede]]

[[fy:Ede Staal]]
[[nl:Ede Staal]]
