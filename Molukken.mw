[[File:Maluku Islands en.png|thumb|Stee woar as de Molukken ligt.]]
De '''Molukken''' bint nen koppel eilannen in et oosten van den [[Indiesen Archipel]], tuske [[Celebes]], de [[Filipienen]], [[Niej-Guinea]] en [[Timor]]. De Molukken heurt wat ligging angeet bie [[Melanesië]], mer vaalt onner besteur van [[Indonesië]]. Den naam "Molukken" koomp van ''Jazirat al-Muluk'' (eiland van de könningen). Dissen naam hebt ze kreggen van Arabiese hannelsleu. 

==Eilaanden==
Et eilandkoppel hef twee proveensies: 
*[[Molukken (proveensie)|Molukken]] (ook wa Zuid-Molukken neumd, ''Maluku Selatan'')
*[[Noord-Molukken]] (''Maluku Utara'').

Et Molukse eilannenkoppel hef de volgende delen:

*In et noorden (proveensie Noord-Molukken): [[Halmahera]], [[Ternate]], [[Tidore]] en de [[Batjaneilaanden]] (van dee as [[Batjan]] et grötst is);
*In et midden (proveensie Noord-Molukken): de [[Obi-eilaanden|Obi-]] en [[Soela-eilaanden]].
*In et zuden (proveensie Zuud-Molukken): [[Ceram]], [[Buru]], [[Ambon]] en de [[Lease-eilaanden]];
*In et zuden van de [[Bandazee]] (proveensie Zuud-Molukken): [[Kei-eilaanden|Kei-]], [[Aru-eilaanden|Aru-]], [[Tanimbar-eilaanden|Tanimbar-]], [[Banda-eilaanden|Banda-]], [[Babar-eilaanden|Babar]] en [[Zuudwestereilaanden|Zuudwestereilannen]].

De Molukken besloat mear as doezende eilannen, woarvan as mear as de helft gen inwonners hef. Op de eilannen woar as wá leu wont, leaft onmeundig verskillende volker bie mekaar. Disse hebt wier allemoal verskillende gewoontes en broeken.

== Volker ==
Der wont ongevear 2 miljoen leu op de Molukken. Dat is minner as 1% van et hele Indonesiese inwonnertal. Der wörden in et verleden mear as 130 sproaken kuierd oawer de eilannen. De meesten doarvan bint mengd töt de [[pidginsproaken]] [[Ternataans]] en [[Ambonees]]. Dizze bint dan ok meteen [[lingua franca]]'s veur de noordelike en zudelike eilannen.

Der is deur de tied völ oawer ver hanneld en reist, woardeur Molukkers een breed palet an veuroalden hebt. Zo 2000 joar [[Kristus|Veur Kristus]] mengden zik de inheemse Melanesiërs met [[Austronesië|Austronesiese]] niejkommers. Op de eilannen [[Kei (eilaand)|Kei]] en [[Aru (eilaand)|Aru]] en in de binnenlannen van [[Seram (eilaand)|Seram]] en [[Buru (eilaand)|Buru]] is de Melanesiese ofkomst nog et best te zeen an de inwonners. Later köm der nog [[India|Indiaas]], [[Arabieren|Arabies]], [[China|Sjinees]], [[Portugal|Portugees]] en [[Nederlaand|Hollaands]] blood bie deur. De leste joaren komt der alverdan mear [[Boeginees|Boeginese]] hannelsleu oet [[Soelawesi]] en [[Java]] noar de eilannen.

==Verleden==
Et gef bewies van oalde en rieke hanndel op de eilannen. Oet de [[Oaldheid]] hebt ze verskeidene [[Sjina|Sjinese]] en [[India|Indiase]] munten vunnen. Vanof et [[14e eeuw|14de joarhonnerd]] wörren de Molukken [[islam|Mohameddaans]]. Et geleuf was in et veurgoande joarhonnerd al deur Arabiese en Perziese hannelsleu in [[Maleisië]], [[Indonesië]] en de [[Filipienen]] bracht. Et hele Indiese eilannengebeed wör indeeld in [[Sultan (raank)|Sultanaten]]. Zo ok de Molukken.

In et [[16e eeuw|16de joarhonnerd]] kömmen hannelsleu oet Europa noar de eilannen veur [[kruden]]. Den [[Portugal|Portugees]] [[Francisco serrão|Francisco Serrão]] köm in [[1512]] as eersten Europeaan op de [[Banda-eilaanden|Banda-eilannen]] en [[Ternate]]. De Portugezen harren in [[1511]] et [[Sultanaat Malakka]] innömmen. Doarmet köm de hannel tuske Sjina en de Mohameddanen stil te liggen. De hearsers van Ternate warren bang dat de [[Kristendom|Kristenen]] verdan meer invlood kreggen en wussen de Portugezen vort te jagen. Disse trökken wieter en kömmen op [[Ambon]] terecht. Van dat eiland maakten ze et middelpeunt van Portugese zaken in et gebeed van. De sultans van Ternate warren et slimst fel teggen de Portugezen. Et sultanaat wör et belangriekste machtspunt van de strek.

Den Spanjool [[Ferdinand Magellaan]] maakten ne roondreis um de wearld tuske [[1519]] en [[1522]]. Hee wol ok op de Molukken kommen. Noa de Portugezen en de Spanjolen kömmen ook de [[Verenigd Keuninkriek|Engelsen]] en [[Nederlaand|Hollaanders]]. De [[Verainde Oostindiese Komnij|VOC]] nöm veur den Nederlaandsen Stoat völ hannelsstrekken in in Azië. De Molukken warren doarveur slim belangriek, umdat et der völ haandel in [[kroedneagel]] gavven. Den sultan van [[Ternate]], nen belangrieken kroedneagelboer, har oorlog met de Portugezen. Dee warren weer boondgenoten met et sultanaat [[Tidore]]. De VOC kreeg et alleenrecht op kroedneagelhannel as ze Ternate hölpen met vechten. In [[1605]] dreef de VOC de Portugezen oet Tidore. Doarop kömmen de Spanjolen vanof de [[Filipienen]] en nömmen een deel van Ternate in. De VOC zatten doarum as weerwoard in [[1607]] een groot [[fort]] op Ternate, um de eagen hannel te beskearmen: [[Fort Oranje (Ternate)|Fort Oranje]].

Tientallen joaren gung et der beheurlik of op de Molukken, mer heanig an kreggen de Hollaanders de oawerhaand. In [[1662]] trökken de Spanjolen teruw noar de Filipienen.

De VOC har Fort Oranje as heufdvesting. Wiedters gavven et nog een paar klenere vestingen. [[Minahasa]], et noordelike deel van [[Celebes]], was sund [[1679]] van Nederlaand. Der warren hier grote riestevealden, dee veur et etten van de Molukken belangriek warren. Nederlaand zol de Molukken töt et [[19e eeuw|19de joarhonnerd]] onner behear hoalden.

In den [[Tweeden Wearldoorlog]] nöm [[Japan]] de eilannen in. De Molukkers vluchten de beargen in, moar slötten zik an bie et verzet met de naam [[Zuud-Molukse Brigade]]. Noa at den oorlog um was, wör der kuierd oawer onafhankelikheid. Det leek te lukken. Moar Indonesië lea dwars. Doardeur wör in [[1949]] beslötten at de Molukken rechtstreeks onner Indonesies besteur köm, moar dat de Molukkers kiezen konden of ze oet et nieje Indonesië stappen zollen. 

Toen as Indonesië ne onofhaankelike reppubliek wör in [[1950]], wör der ne Reppubliek van Zuud-Molukken (Republik Maluku Selatan, RMS) oetropen. De RMS umvatten Seram, Ambon, en Buru. Leader was [[Chris Soumokil]], met hulp van Molukse leden van Nederlaandse spesjale striedkrachten (de [[KNIL]]). Disse beweaging wör daalhöwwen deur et Indonesiese leager. Met ne spesjale oawereenkomst konnen de troepen oawerplaatst worden noar Nederlaand. Doarvan wont nog aait heel wat noazoaten in [[Tweante]]. De grötste groep doarvan wont in [[Wierden]]. De Indonesiërs begunnen doarnoa vanof [[1960]] stelselmoatig (heufdzakelik Javaanse) leu noar de boetenste eilaanden te verhuzen. Et wörd annömmen dat hierdeur völle spanningen oaver onofhankelikheid en geleuf ontstoan bint. Dit löp nog aait mangs oet op etnies en nasjonalisties geweald.

== Laandbeskriewing ==
Bie mekaar besloat de eilannen ne oppervlakte van 850.000 kilometer in et veerkaant. 90% doarvan is zee. Et antal eilannen wörd skat op 1027. De twee grötste eilannen, Halmahera en Seram, hebt mer weinig inwonners. De twee verhoaldingswies kleane eiländkes Ambon en Ternate hebt oardig wat volk en ontwikkeling. 

De meeste eiländkes hebt dikke bossen en bint slim beargachtig. De Tanimbar-eilannen bint dreug en heuwelachtig, terwiel as de Aru-eilannen vlak en nat bint. De heugste bearg is de [[Binaya]] (3027 m) op Seram. Wat eilannen, zo as Ternate (1721 m) en de [[TNS-eilannen]], bint [[vulkaan|vulkanen]] dee as oet de zee kömmen bint. De döarpkes doarop ligt veural roond de kusten. Der bint de leste 500 joar 70 slimme oetbörstingen west. [[Eardbewing|Eardbewingen]] gef et regelmoatig.

== Klimaat ==
De middelste en zudelike Molukken kriegt tuske [[oktober]] en [[Meert|meart]] de dreuge monsoen en tuske [[mei]] en [[augustus]] et natte. Dit is et umkeerde van de rest van Indonesië. In de dreuge monsoen is et deur mekaar  30 °C en in de reagentied op zin meest deursnee 23 °C. De Noord-Molukken doot met Indonesië met wat klimaat angeet. Iedere eilandgroep hef eagene klimaateagenskoppen. De gröttere eilannen hebt vaak dreugere leeglannen an de kuste en nattere bearglannen. 

== Ekonomie ==
Op de eilannen doot ze völle boeren met [[kroedneagel]], [[nötmuskaat]], [[kakao]], [[koffie]] en vruchten. Visken doot ze ok völ, mer veural roond [[Halmahera]] en [[Bacan]]. De [[Aru-eilannen]] mut et hebben van [[pearl|pearls]] en [[Seram]] dut met [[kreeft|kreeften]]. De gröttere eilannen doot an hoaltbouw, Seram leawert völ [[iezerhoalt]]. Buru dut met [[teak]] en [[ebbenhoalt]].

{{Dialekt|twd}}

[[Kategorie:Indonezie]]
