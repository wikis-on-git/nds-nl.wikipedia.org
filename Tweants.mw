{{Tw-logo|Tweantsen taalwiezer}}
{| {{prettytable}} border="1" cellpadding="2" cellspacing="0" align="right" width="300" style="float:right; margin-left:1em; margin-bottom:1em;"
!colspan="2" bgcolor="lightgrey"|<big>Tweants</big>
|-
|Naam  
|Tweants
|-
|Andere naamn  
|Tukkers (vake grappig bedoold)
|-
|Nederlaandse naam  
|Twents
|-
|Laand 
|[[Nederlaand]] 
|-
|Taalgebied  
|t Oosten van de preveensie Oaveriessel, de regio Tweante
|-
|Antal sprekers 
|338.000  
|-
|Dialekte
|
Duur Jo Daan inedeeld as:
*[[Oost-Tweants]] 
*[[Tweants-Groafschops]]
*[[Vjens]] 

Wieder nog weer oonder te verdeeln in döarpsdialekte
|-
|Taalklassifikatsie  
|
*[[Indo-Uropees]]  
**[[Germaanse sproaken|Germaans]]  
***[[West-Germaans]]  
****[[Nederduuts]]
****[[Nedersaksisch|Neersassies]] 
*****'''Tweants''' 
|-
|Skrift  
|t [[Latiense alfabet]] 
|-
|Taalstoates
|t Tweants wödt zeen as dialekt van t [[Nedersaksisch|Neersassies]]
|-
|Taalkode ISO 639-1  
|n.v.t. 
|-
|Taalkode ISO 639-2  
|nds 
|-
|Taalkode ISO 639-3/DIS 
|twd 
|}
[[Ofbeelding:IndelingTweants.png|thumb|250px|Tweants taalgebeed en zin indeeling]]

'''Tweants''' is n [[variaant]] van t [[Neersassies]] en wördt kuierd in t oosten van de proveensie [[Oaveriessel]], de regio [[Tweante]]. t Wörd vaak zeen as t meest Sassiese dialekt van Nederlaand, omdat t nog de meeste Westfaalse kenmarken hef. Dr besteet gin Standaard Tweants; Alle döarpe en steedn hebt öare eegne slag van kuiern, mer bint oonder mekaar wal te verstoan, en deelt ne grammatika, oetdrukkings en wöarde.


==Sproakgebeed==
Tweants wördt sprökn in alle [[Tweante|Tweantse]] gemeentes. Dat wil zegn de gemeentes [[Riesn-Hooltn]], [[Heldern]] en [[Tweanteraand]] en alles ten oosten doarvan binnen de proveensie Oaveriessel. Allennig in t westen van de dree gemeentes dee hiervuur neumd wördn, wörd Sallaands sprökn. In Heldern en [[Nijverdal]] besteet n oavergangsdialekt met meesttieds Tweantse wöarde, mer met Sallaandse verbugingen, zo as bv. de verkleinoetgang ''-ien'' (''boom-beumpien'' teegnoaver ''boom-beumken'').
Doarnöast wörd dr in de gemeente [[Tweanteraand]] ook Sallaands sprökn, mer umdet völle leu doar fier bint dat ze oet Tweante komt, neumt ze t zelf Tweants.
t Is wieters neet dudelik woar of t Tweants ophoald in t oostn. Dr is gin dudeliken skeaid tusken t [[Groafschupper Platt|Groafskopper plat]] en t [[West-Meunsterlaands]] in [[Duutslaand]].

==Indeling==
Tweants is n dialekt van t [[Neersassies]], wat heurt bie de [[West-Germoanse toalen|West-Germaanse sproakn]], dee't deel bint van de [[Indo-Uropese taolen|Indo-Europese]] sproakfemilie. Tweants wörd, noar vuurbeeld van Dialektoonderzeuker [[Jo Daan]], vake opdeeld in [[Oost-Tweants]] en [[Tweants-Groafschops]] (West-Tweants). Skoonwal de grote lienen wal t zelfde bint, is dr oonderling tusken de verskeaidene döarpe en steedn onwies völ verskil in oetsproake en oetdrukkings. Dr is gin een en t zölfde dialekt, en ook gin soort ''Algemeen Tweants''.

Ne aandere indeling is det Tweants oonderdeel is van t [[Westfaals]]. Dit blik vuural oet t West-Tweants en t [[Vjens]]. Dit hef vuural met de oetsproak van bepoalde wöarde te doon. t Westfaals steet bekeand um de [[brekking (taal)|klaankbrökke]]. Dit keump ook in wat soortn West-Tweants vuur, en nog t dudelikst in t Vjens, bv. in wöarde as ''bjätter'' vuur "beter" en ''waver'' vuur "oaver".

t Tweants-Groafschops slot an biej t noordelike en oostelike [[Achterhooks]], terwiel at t oostelike Tweants völle oavereenkomsten hef met t dialekt van de zudelike [[Graofschop Benthem|groafschop Beantem]].

==Kenmearkn==
t West-Tweants hef lösse, vrieje lettergrepe (bv. ''geevn'', ''tegel''), woar Oost-Tweants rechtevoort geslötne, korte klaankn hef (''gevven'', ''teggel''). n Aander vuurbeeld is t woard ''vogel'', wat in Oost-Tweants wörd oetsprökn as ''voggel'' /({{IPA|['vɒɣəl]}}, en in West-Tweants as /{{IPA|[vɔːɣəl]}}. De West-Tweantse variaantn [[Riessens]] en [[Eanters]], en t [[Vjens]] heb noar woarskeinlikheid de oale westfaalse [[brekking (taal)|brekings]] behöaln, dee't vroger duur heel Tweante vuurkwamn: t Riessens sprekt "vogel" oet as /{{IPA|vɔəɣəl}}/ en t Vjens en t Eanters sprekt t oet as /{{IPA|vuəɣəl}}/. 

Ook an wearkwoardsvervogings kan t slim oet mekaar loopn. Vuur t Hollaandse "ik ben, jij bent" wordt verskilnde Tweantse ummezettings broekt en t ligt dr mer net an wo as ene zelf gearne kuiert:
*''Ik bin, iej bint/beent (doe bist)''
*''Ik bun, iej bunt/beunt''
*''Ik zin, iej zint/zeent'' 
*''ik zun, iej zunt/zeunt''

Ook is de grammatika luk aans tusken Oost-Tweants en Tweants-Groafskops: in t Oost-Tweants is t voltooid deelwoard aait zoonder [[vuurplaksel]]: (bv. "Wie bint ''goan''" en "Wie hebt ''wunn''"). In t Tweants-Groafskops is det neet zo eendudig: as t vuurgoande woard eandigt in nen kleenker, dan hef t Tweants-Groafskops ook gin vuurplaksel, mer as t vuurgoande woord eandigt in nen metkleenker, dan keump dr ne sjwa tusken ({{IPA|[ə]}}). (bv. "Ik hebbe in de beuk'''e''' ''kekn'' en "Ik hebbe in n hook '''e'''''kekn''). 

n Antal belangrieke [[isoglos]]sen (taalverskillienen) loopt tusken t oostelike Tweants en t Tweants-Groafschops, namelik de neet-nich-liene en de vuur-veur-liene. In t westn zegnt ze 'neet' en 'vuur' en in t oosten 'nich' en 'veur' (In t Oost-Tweants is "ne veurdeure machtig duur" en in t Twents-Groafskops is "ne vuurdure machtig deur"). Wieder löp t gebroek van bepoalde wöarde wat oeteen. In Oost-Tweants hebt ze t oaver ne [[vroot]], terwiel at det in t West-Tweants ne ''weule'' het.

Oonder dizze indeling he'j ok nog verskeaidene döarpsdialekte dee at allemaal nog wier van mekaar verskilt. De dialekte van [[Deanekaamp]], [[Oldenzel]] en omstreken gebroekt bievuurbeeld nich 'iej', mer 'doe' vuur n tweedn persoon eankelvoold. t [[Riesns]] en [[Eanters]] hebt Westfaalse brekingen, dee at woarskienlik vroger ok in de rest van Tweante vuurkwammen, mer t meest ofwiekend is t [[Vreeznvens]] (Vjens). Det hef namelik völle [[Sallaands]]erieje, mer ok biezoondere tweeklaanken, woarvan t neet dudelik is of dee duur t Frees of t Westfaals veroorzaakt beent. Duur t leste, heurt t Vreeznvens feailik noch biej t Tweants, noch biej t Sallaands.

Nöast de geografiese indeling besteet der ok nog oonderskeaid tusken de verskeaidene geleuvn. Vuural in de wat traditsionelere enklaves proat Roomse leu aans as de protestaantn. Disse verskillen verdwient tegnwoordig steeds meer.

==Grammatika==
Tweants is rechtevoort ne SOV-sproake, wat inhoold det in de biejzinn eerst t oonderwearp (S), doarnoa t liedend veurwearp (O) en dan t wearkwoard (V) ezegd wörd, terwiel in de heufdzinn de volgorde SVO is:
*heufdzin: (S)Jan (V)skrif (O)beuke.
*biejzin: hee zea, det (S)Jan (O)beuke (V)skrif.

t Is annemmelik det dit oonder invlood van t [[Nederlaands]] zo ekömn is, want hier steet teegnoawer det t nit ongebroekelik is um ook in biejzinn ne SVO-volgorde an te hooln:
*heufdzin: Hee har met vekaansie ewest noar Italië.
*biejzin: Hee zea det{{Info|vake wörd 'det' vort eloatn}} hee har met vekaansie ewest noar Italië.

===Wearkwöarde===
Tweants is oonderdeel van t [[Nederlaands Leegsaksisch|West-Neersassies]], wat blik oet t [[eenheidsmearvoold]]. Dit hoald in dat alle wearkwöarde in de eerste en tweede persoon mearvoold op dezelfde wieze vervoogd wordt as de tweede persoon eankelvoold. In de hudige tied kriegnt de wearkwöarde in n tweeden persoon eankelvoold en alle dree persoonn mearvoold nen -t achter n stam van t woard.

:Ik goa
:Iej '''goat'''
:Hee geet

:Wiej/Viej '''goat'''
:Zee '''goat'''

Oawer de verleedn tied en voltooiden tied is völle te doon, want dr is weainig eenheaid in. Hieroonder zee'j van t wearkwoard ''loopn'' achter mekaar de hudige, verleedn en voltooide tied in de verskilnde vörme stoan:

:Hee loopt/löp - hee leup/leep/liep - hee hef loopn/eloopn/leupn/eleupn/leepn/eleepn/lop/elop

===Woardgeslacht===
Zelfstaandige naamwöarde köant wean ''männelik'', ''vröwwelik'' en ''onziedig'' in t Tweants. Ofhaankelik van t woardgeslacht mut t lidwoard en n oetgaank van t bievooglike naamwoard ekeuzn wordn.

{| class="prettytable"
|-
!
! Onbepoald
! Bepoald 
! Anw vnw kortbie
! Anw vnv ofstaand
|-
| Männelik
| nen kearl
| n kearl
| dissen kearl
| den kearl
|-
| Vröwwelik
| ne vrouwe
| de vrouwe
| disse vrouwe
| dee vrouwe
|-
| Onziedig
| n keend
| t keend
| dit keend
| det keend
|}

t Bievooglike naamwoard krig in onbepoalden vörm n oetgaank van t lidwoard met: n'''en''' mooi'''en''' kearl, n'''e''' mooi'''e''' vrouwe, n'''-''' mooi'''-''' keend. In ''bepoalden'' vörm krig t onziedige woard ne extra -e: det mooi'''e''' keend.

Alle wöarde dee't eandigt op -ing of -eit/-eaid zeent vrouwelik.

===Mearvoold===
t Mearvoold kan op verskilnde wiezes evörmd wordn. Mannelike wöarde kriegnt vake ne klaankumbuging (umlaut): 1 man - 2 männe. Vrouwelike wöarde kriegnt ne -n dr bie achter: 1 kiste - 2 kistn. Onziedige wöarde kriegnt dr -e(r) bie achter: 1 keend - 2 keender. 

Onziedige wöarde met nen roondn klaank achterin n moond (oo, oe, oa) kriegnt ook ne umbuging noar vuurtn in n moond: 1 book - 2 beuke, 1 hoes - 2 huuze, 1 hoar - 2 höare. Klaankn dee't al vuurin n moond emaakt wordt, kriegnt gin klaankumbuging: 1 been - 2 bene.

t Oonderskeaid tusken Oost-Tweants en West-Tweants is hier vuural det t Oost-Tweants bie mannelike en onziedige wöarde n lestn lettergreep vortlöt: 1 hoes - 2 huuz, 1 woard - 2 wöar, 1 been - 2 been.

De wieze woerop at t mearvoold evörmd kan wordn is ook van doarp töt doarp nog wier verskilnd. In wat dialektn raakt t oonderskeaid tusken mannelik en vrouwelik aal mear vergetn, en wordt rechtevoort de meeste mearvooldn op de vrouwelike wieze doan, duur dr ne -n achter te plakn. Zo is t mearvoold van ''woard'' "wöarde", mer völle dialektn maakt doar "woordn" van. t Is opvalnd det bv. in Riessen de leu zegnt: ''1 stroate - 2 stroatn'', terwiel t in t Eanters is: ''1 stroate - 2 ströate'', umdet t n vrouwelik woard is, mer in t Eanters toch umlaut krig.

==Skriefwieze==
Tweants hef ginne vaste verplichte skriefwieze. De leu wörd an eroadn te kiezen oet twee gangbere skriefwiezes: dee van de [[Kreenk vuur de Twentse sproak]] vake ofkortt töt ''KVTS'' en de [[Standaard Schriefwieze]]. De Standaard Skriefwieze is baseerd op de oetsproake van t Tweants, zoonder tevölle onneudige leasteekns. De KVTS-skriefwieze is baseerd op t Neerlaands met andacht vuur skriefwiezes van umlignde dialektn, en skrif doarumme zo voloet meugelik, duur bv. in waarkwöarde de leste ''-en'' voloet te skriewn. Hieroonder steet n vuurbeeldtekst in de beaide skriefwiezes, um t verskil dudelik te maakn:

'''KVTS-skriefwieze'''
<blockquote>De meeste leu meant dat hee n betten vrömd is. Hee löt zik nit vake zeen, en der keump ook hoaste gin volk bie um achterhen kieken. Meestentieds zit he n betten nosterig van achter 't gordien noar boeten te kieken. De leu warren al lange stopt de haande noar um op te stekken.</blockquote>

'''Standaard Schriefwieze'''
<blockquote>De meeste leu meant at hee n betn vrömd is. Hee löt zik nit vake zeen, en dr keump ook hoaste gin volk bie um achterhen kiekn. Meestntieds zit he n betn nosterig van achter t gordien noar boetn te kiekn. De leu warn al lange stopt de haande noar um op te stekn.</blockquote>

==Gebroek en behoold==
t Vrogere [[Van Deinse Instituut]] (rechtevoort [[TwentseWelle]]) höald zik gangs met t now en t verledn van Tweante. Dit instituut in Eanske richt zik op de strekkultuur, de volkskönde, strektaal, kultuurgeschiedenis en t laandschop van Tweante. De [[Kreenk vuur de Twentse Sproak]] is ne verening vuur t Tweants en hef ne spelling van t Tweants. De schriefwieze van den Kreenk wik lichte of van de [[Standaard Schriefwieze]] van [[Goaitsen van der Vliet]]. t Van Deinse Instituut hef ne adviseernde rolle vuur de media, woaroonder [[RTV Oost]]. Dit televisiestation kwam in [[2005]] met ne suksesvolle Tweantse soapriege op televisie, [[Van Jonge Leu en Oale Groond]]. Hieran wearkn oonder aandere [[Herman Finkers]] en [[Goaitsen van der Vliet]] met. Finkers vertaaln twee van ziene kabaretvuurstellingn in t Tweants.

t Tweants wördt teegnweurdig stöarig an meender sprökn, umdat de oalders vandaag-an-n-dag meesttieds dervuur kiest um de keender in t [[Nederlaands]] groot te brengn. In de dree steedn [[Eanske]], [[Hengel (Oaveriessel)|Hengel]] en [[Almelo]] is de verslatering van t dialekt nog völle greuter as op t plattelaand.

==Zee ok==
*ut [[Tweants weurdnbook]]
*[[Tweants-Groafschops]]
*[[Van Jonge Leu en Oale Groond]]

==Oetgoande verwiezingn==
*[http://www.twentsesproak.nl Webstea van de Kreenk vuur de Tweantse Sproake]
*[http://members.home.nl/dialexicon/index.htm Gratis Weurdebook Tweants-Nederlaands]
*[http://members.home.nl/goaitsen/dnt/index.htm De Nieje Tied - Blad in t plat]
*[http://members.home.nl/goaitsen/twents/schriefw.htm Standaard Schriefwieze]

{{SNLV}}

[[Kattegerie:Tweants artikel]]
[[Kattegerie:Tweants|!!]]

[[de:Twents]]
[[en:Tweants]]
[[hr:Twents]]
[[li:Twents]]
[[nds:Twentsch]]
[[nl:Twents (dialect)]]
[[pl:Twents]]
[[pms:Lenga twents]]
