De '''Twentse Jazzerieje''' is sind [[2011]] n vast onnerdeel van t [[International Jazz Festival]] in [[Eanske]]. Veur de Jazzerieje wordt alle joaren tien neje leedkes in t [[Twents]] (en sind [[2012]] ok annere [[Oaveriessel]]se [[dialekt]]n) skrevven, woarop dan weer muziek skrevven wörd wat oetvoord wörd deur n jazzkombo.

Oet veurroondes wordt tien zängers en zängeressen keuzn, woarmet tien tekstskrievers nen tekst goat skrievn. Dizze tekste wordt doarnoa deurgevven an tien muziekskrievers, dee doarop muziek skrievt, in ovverleg met de zängers en zängeressen en de tekstskrievers. Tiedns t International Jazz Festival wörd dan de finale höaldn met de neje leedkes. De muziek wörd oetvoord deur studeantn van t ArtEZ [[Konservatorium]] oet Eanske.

t Festival wörd regeld deur Theaterburo Mélange in saamnwearking met de Proveensie [[Oaveriessel]].

==Geskiedenis==
In [[2011]] wör de Jazzerieje veur t eerst organiseerd. De finale wör höaldn op 11 juni op de [[Oale Maarkt]] in Eanske. Disse jazzerieje wör wunn deur [[Merel Moelker]] oet [[Grönningn]], met t nummer ''Stekkelhöarig'', wat skrevven wör deur [[Laurens ten Den]], en de muziek was van [[Rob Horsting]]. Deur heavigen reagn mos de jazzerieje n half uur staakt wordn. Tiedns t juryberoad treud [[Martijje]] oet [[Dreante]] op.

In [[2012]] hadn ze dr better wear bie. Disse jazzerieje was oetbreidt töt heel Oaveriessel, in saamnwearking met de [[Iesselakademie]]. Hierdeur was dr ok n deelnemmer oet [[Zwolle]] in de finale kömn. Disse jazzerieje wör wunn deur [[Petra ter Denge]] oet [[Loster]], met t nummer ''Kræng'', wat skrevven wör deur [[Woolters|Martin ter Denge]], en muziek van [[Jan Wessels]].

==Oetgoande koppeling==
*[http://www.ijfe.nl/extramenu/Twentse_Jazzerieje/ Webstea van t International Jazz Festival]

[[Kategorie: Tweants artikel]]
[[Kategorie: Evenement]]
