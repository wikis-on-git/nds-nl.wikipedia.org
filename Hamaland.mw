'''Hamaland''' was nen [[Groafschap]] van et [[Karolingen|Karolingiesen Riek]], dat later an-eduud wödt as nen [[gouw (Germoans)|gouw]]. Den naom verschient in den 9den eeuwe  veur et eerst in geskreaven bronnen. Hamaland wödt ok wal in verband ebracht mit den [[Germoanen|Germoansen]] stam der [[Chamoaven]], dee veur et letst teggen et end van den 4den eeuwe in [[Romiensen Riek|loat-romiensen]] brönnen veurkump. Doar zit tussen den beskrieving van den Chamoaven en et verschienen van den noam Hamaland echter nen gat van ruum veer eeuwn, woarin ok den [[groten volksverhuuzing]] hef ploats-evonden. Et is bekand dat den Karolingen woar meugelek gebruuk hebt emaakt van bestoanden strukturen, moar of Hamaland al dan neet zien wortels hef in den tied van den Chamoaven, vült dus neet zunder veurbehold te beweren. 

==Ploatsbepoaling==
Oaver den umväng van et groafschap Hamaland is lengen tied van alles beweerd dat den toets der kriteek neet kan deurstoan. Dat groafschap strekten zich uut op beiden oovers van den [[Iessel (revier)]], van iets benoorden [[Deventer]] noar et zuuden. Et gebeed op den westelieken Issseloover vörmden moar nen betrekkelek smallen strook längs den Isssel. Den westgrenze kruusten den [[Rijn]] rundumme bi-j [[Velp (Gelderlaand)|Velp]], pakten et uutersten oosten van den [[Betuwe]] met um doarnoa den Rijn te volgen tot iets bezuuden [[Emmerik]]. Vandoar leep de oostgrenze van Hamaland geliek mit dee tussen et [[Sticht Utrecht]] en et [[Bisdom Münster]], zoas dee sinds et ende van den 8dene eeuw waren trokken en tot in den 16den eeuwe zollen blieven bestoan. Hamaland kreg doardeur twee uutstulpingen noar et oosten, den enen tot veurbi-j [[Lochem]] en den anderen tot en mit [[Deutekem]]. Tussen dee twee uutstulpingen versmalden et en bereikten zien kleinsten breedte ter heugte van [[Steenderen]] op den oostelieken en [[Eerbeek]] op den westeleken Issseloover. Den opvatting (Heidinga tröggriepend op oldere sckrievers) dat Hamaland westweerts ooit ens den [[Veluwe]] en [[Flethite]] hef umvat, berust op misleazing van nen skrift uut [[855]], terwijl den gedachte (Wirtz, ok op groand van oldere sckrievers) dat Hamaland zich oostweerts tot in et Münsterlaand zol hebben uut-estrekt, tröggeet op nen völ te ruumen annoame van nen 12den-eeuwsen kroniektekste. 

Het groafschap Hamaland in zien hierboaven egeaven umväng umvatten den oldere gouwen Islo/Hisloa, den 'Iesselgouw', in et noorden en den gouw Leomericke ([[Liemers]]) in et zuuden. Beiden oldere gouwnoamen bunt verdroangen eraakt deur den naom Hamaland. Nen gouw was nen soamenhängend bewonningsgebeed, nen ''streek'' zeg moar. Neet ungebruukelek in den rieksorganisasie van den Karolingen was dat twee gouwen in éne bestuurlek district, nen groafschap, wödden soamen-ebreg. Dat liekt dus ok veur Hamaland op te goan.

==Den graven van Hamaland - 9den en 10den eeuwe ==
Den graven van Hamaland beheurden in den 9den en 10den eeuwe tot et geslacht van den [[Meginharden]]. In et joar [[800]] is nen grave Wrachari groandeigenoar in [[Wichmond]] in den Iesselgouw. Vermeudelek deezelfden Wrachari, toon nog gene graaf, wödt doar ok al in [[794]] geneumd. Hi-j was den zunne van nen zekeren Brunhari en had zelf nen zunne Meginhard. Dee noam kump later nog enkele keren veur in et Hamalandsen gravenhuus, zodat doar nen gooden kans is dat Wrachari in 800 grave van Hamaland was - helemoal zeaker is dat wier neet. Vanwaege dee noam Meginhard wödt dat gravenhuus ok wal an-eduud as de nMeginharden, moar ok den noam 'Brunharingen' noar Wrachari's vader is wal ebruukt.

In den al geneumden skrift uut 855 blek ene Wichman graaf in Hamaland te wean. Zien verwantschop mit Wrachari en Meginhard is annemmelek moar steet neet vaste. Noa Wichman volgt doar nen Meginhard dee in 881 neet meer in leaven is. Zien duudeleken verwantschop met Wichman van 855 is ok neet helder. Wal is zeaker dat Meginhards zunne, Everhard Saxo, zien vader opvolgden. Everhard wöd in 898 vermoord deur den Frees Waldger, zunne van [[Gerolf van Hollaand|Gerulf]] uut et gravenhuus dat deurgoans den Gerulfingen wödt eneumd en woarvan et lateren Hollaandsen gravenhuus in rechten liene ofstamden. Everhard Saxo leet in 898 twee minderjoarigen zunnen nao, Meginhard en Everhard. Doarum ging den opvolging in 898 noar Everhards breur, alwier nen Meginhard. Toon Saxo's zunne Meginhard op joaren ekommen was, hef hi-j den groafschappen van zien vader ovaer-enommen. Dat is woarschienlek al ebeurd rundumme 915. In 921 hebt wi-j Meginhard nen tiedjen in beeld. Hi-j is dan grave.

Deb andereb zunne van Saxo, Everhard, trouwden op nen unbekand tiedstip mit vrouwe Amalrada, volle zuster van [[Mathildis van Ringelheim|Mathilde]] dee in 909 mit den hartog van [[Hartogdom Saksen|Saksen]], [[Hendrik de Vogelaar|Hendrik]], was etrouwd. Hendrik wöd in 919 könning van [[Oost-Franki'je]] en Everhard dus könningszwoager. Uut et trouwen van Everhard en Amalrada stamden in elk geval twee zunnen: den geesteleken [[Diederik van Metz|Diederik]] dee in 965 biskoppe van Metz wöd en nen veuroanstoanden roadskeral van den könningen/keizers [[Otto I van et Heiligen Roomsen Riek|Otto I]] (regierden 936-973) en [[Otto II van et Heiligen Roomsen Riek|Otto II]] (973-983) was, en wier nen Everhard van wee wi-j wieter niks wetten dan dat hi-j nen zunne Everhard had diee in 978 op 10 joarigen leaftied bi-j zien here-onkel Diederik in Metz den laetsten aosem uutblees. 

=== Opstand ===
Den grave Meginhard dee dus vermeudelek in 915 an et bewind kwam in Hamaland en dee anderen groafschappen van den familie (Salland, Veluwe, Drenthe, Hunsingo plus Fivelgo en denkelek ok et Gooi van vandage (Naardingerlaand) zuudoostelek van Amsterdam) hef zich in 938-939 vergaloppierd deur met te doon an nen opstand teggen könning Otto I dee under leiding stoand van Otto's breur [[Hendrik I van Beieren|Hendrik]] en Otto's zwoager [[Giselbert II van Maasgouw|Giselbert]], hartog van Lotheringen. Otto I wist diee opstand neer te sloan. Doarnoa trof hi-j den rebellen mit vegelding. Standoard waren dat: In beslagnoame van bezittingen, intrekking van riekslenen en untzetting uut ambten zoas dat van grave. Dat oaverkwam ok Meginhard van Hamaland. Dee is noamelek rudnumme 955 oaverleaden op den Elterbarg, den verbliefsploatse van zien zunne Wichman dee doar nen 10 joar later nen kanonikessenstift zol vestigen. In et dodenbook van dat stift wödt Meginhard wal herdacht moar zunder graventitel. Hi-j was dus géne grave meer toon hi-j stierf.

=== Genoade ===
In 944 hef Otto I vervolgens et Hamalandsen gravenhuus wier in genoade an-enommen - miskien wal op veursproak van zien tante Amalrada, dat wetten wi-j neet. Meginhard blef ambteloos burger moar zien 2 zunnen uut twee opvolgenden trouweri-jen kreggen elk nen dele van zien vröggeren groafschappen: den oldsten, Everhard, wöd grave in Salland, Drenthe en Hunsingo/Fivelgo, den jöngsten, Wichman, in Hamaland, den Veluwe en woarschienliek ok et Gooi. Verdeal en heers was dus den tieding. Beiden kreggen ok nen [[burcht]] uut et vaderlek arfgood dat vanof 939 in beslag enommen was ewest moar in 944 geheel of deels zol wean trög-egeaven: Wichman kreg den burcht op den Elterbarg, Everhard dee in Zutfent - nen verdealing noord-zuud net as bi-j den groafschappen.

Everhard hef moar éne (oaverleavenden) arfdochter ehad, ene Averarda, dee in den löp van den joaren-950 trouwden mit [[Godfried van Verdun]], den kearl dee in den joaren 985-987 zien bi-jnoam 'den Gevängene' verdeenden deurdat hi-j dik 2 joar in Westfrankiesen gevängenschap is vast-eholden. Averarda oaverlead vermeudelek al in 961 mit noaloating van nen zunne en nen dochtertjen. Godfried trowuden et joar doarop mit Mathilde 'Billung', weduwe van den vrög oaverleaden Vloamsen grave [[Boldewien III van Vloanderen|Boldewien III]], den zwoager van Wichman 'van Elten'.

Wichman, dus den jöngeren zunne van den rebel Meginhard van 938-939, trouwden noamelek rundumme 947 mit den Vloamsen gravendochter Liutgard, zuster van Boldewien III. Zi-j oaverlead in 962 op den leaftied van rundumme 27 joar. Uut dat trouwen kent wi-j 3 kinder, in geboarteriege Adela, Liutgard en Wichman (jr.). Kleinen Wichman stierf woarschienlek in 965 of 966 op den leaftied van good zeaven joar. Doarmet wöd den veurtzetting van et geslacht in menneleken liene of-ebrokken, want vader Wichman, howal toon rundumme 35 joar old, toalden neet noar nen tweeden trouweri-je: hi-j bouwden zien burcht um tot et kanonikessenstift te Hoog-Elten, dat in 968 al in bedrief was. Van den 12den-eeuwsen stiftskarke dee den deur Wichman in den laoteren joaren-960 ebouwden verving, is nen dele (het schip) nog anweazig op den Elterbarg. Et letsten tekken van leaven dat wi-j van Wichman hebt, kump uut december 973.

Nen anzeenlek dele van zien vermeugen schonk Wichman an zien geleufs stichting. Zien dochter Adela veulden zich doardeur alderbastend benoadeald en hef zich tientallen joaren doarteggen verzet, uutendelek - in 996 - mit sloagen. Doaroaver meer op et blad [[Adela van Hamaland]].

==Den graven van Hamaland - elfden eeuwe==

Den groafschappen van Wichman bunt heugstwoarschienlek wal oaver-egoan op zien schoonzunne Immed, eersten echtgenoot van Adela, en doarnoa op hun beider zunne Diederik. Den letsten is in april woarschienlek van et joar 1017 oaverleaden mit noaloating van twee dochters. Den oldste doarvan trouwden heugstwoarschienlek mit den zunne [[Godfried den Kinderlozen|Godfried]] van den al geneumden Godfried 'den Gevängene' uut deens tweeden trouwen. Dee zunne Godfried was in den jaoren 1012-1023 ok hartog van Nederlotheringen. Toon hi-j in 1023 zunder kinder oaverlead, wöd hi-j as hartog en grave op-evolgd deur zien jöngsten breur [[Gozelo I van Verdun|Gozlin]] (roopnoam Gozelo). In 1033 wöd Gozlin ok nog ens an-esteld as hartog van Opperlotheringen, moar dat hef hi-j nog bi-j zien leaven oaver-edoan an zien oldsten zunne, [[Godfried II van Lotheringen|Godfried 'mit den Beerd']]. Toon Gozlin in 1044 ovaerlead, had 'den Beerd' eigenlek rechte op den opvolging ok in Nederlotheringen, moar könning [[Hendrik III van et Heiligen Roomsen Riek|Hendrik III]] ontheeld him dat en gaf et an den jöngeren zunne van Gozlin, [[Gozelo II van Neder-Lotheringen]]. Godfried 'mit den Beerd' kwam toon in opstaand en raakten doardeur in 1046 zien ambten kwiet.

Den vri-j ekommen groafschappen bunt toon deels bezet deur den zunne van den jöngeren dochter van Diederik van Hamaland, den zunne dus van Adela en Immed. Dee dochter heetten Bava en raakten etrouwd mit nen Gerard bi-jgenoamd 'Flamens' ('den rossigen'). Uut dat trouwen sproten tenminste 2 zunnen, nen Gerard en nen Diederik. Toon Godfried 'mit den Beerd' in 1046 uut zien groafschappen wöd ezet, hef dee zunne Gerard zich künnen nustelen op den Veluwe, in Teisterbant (Tieler- en Bommelerweerd, nen groafschap dat Diederik van Hamaland mit zien trouwen had an-ekreagen) en in den Betuwe. Dat letsten was nen groafschap dat uut den familie van Immed stamden, net as den Hetter- en Duffelgouwen (ter weerskanten van den Rijn bezuuden Hamaland). Den Hettergouw woarin o.a. den ploats [[Geldern]] ligt woarnoar et gravenhuus van [[Gelre]] zich loater ging neumen, en vermeudelek ok wal den Duffelgouw, hef deezelfden Gerard pas noa 1063 künnen oavernemmen, net as ruwweg in deezelfden tied et zuideleken dele van Hamaland. 

Dat den 'Flamenses' op dee Hettergouw (en Duffelgouw) én op zuudelek Hamaland nen tiedjen mös wachten, kwam umdat doar veur 1046 andere leu zich hadden enusteld. Zuudelek Hamaland is vermeudelek in 1026 vergeaven an nen gunsteling van könning [[Koenroad II van et Heiligen Roomsen Riek|Koenroad II]], nen zekeren Werner. Dat kon gebeuren umdat Gozlin I zich in 1024-1025 heavig verzetten teggen Koenroads troonsbestieging. Toon hi-j tenslotte mit kerstmas 1025 bakzeil hoalden, hef hi-j en paar offers mötten brengen: könningsgunsteling Werner kreg hi-j as leengrave in zuudelek Hamaland op-edrongen, in Hunsingo-Fivelgo kreg hi-j nen halfbreur van könningin Gisela in deezelfden toak gop-edraogen. Werner hef zich neet ebrend an den opstaand van Godfried 'mit den Beerd' en hoofden doarumme zien ambt neet op te geaven: hi-j blef dus woar hi-j was. Pas noa Werners oaverlieden kon den grafelekheid in zuudelek Hamaland deur den 'Flamenses' in-enommen wödden. Dat is ok gebeurd, want in 1085 wetten wi-j dat zie zich doar intussen hadden künnen nustelen. 

In den Hettergouw (en vermeudelek ok wal Duffelgouw) zat et eigenl3k net zo. Doar möt al veur 1046 en leengravw van Godfried 'mit den Beerd' anweazig ewest wean, ne zekeren Godschalk dee ok leengrave van noordelek Hamaland was. Godschalk hef net as Werner ofstaand enommen van den rebellie van Godfried 'mit den Beerd' en kon dus ok zien ambt beholden. Ok doar mossen den 'Flamenses' wachten totdat Godschalk den letsten aosem had uut-ebloazen. Dat gebeurden in 1063 en in 1067 zeet wi-j dan inderdoad nen Gerard 'Flamens' as grave in den Hettergouw.

==Groafschap Zutfent==

In noordelek Hamaland ging et wat anders. Ok doar was Godschalk al veur 1046 leengrave van 'den Beerd' en blef netjes op zien plek zitten, moar könning [[Hendrik III van et Heiligen Roomsen Riek|Hendrik III]] gaf dat groafschap noá den ofzetting van Godfried 'mit den Beerd' an den Utrechtsen biskoppe. In dee schenkingsacte is den begrenzing van dat noordelek Hamaland nauwkeurig umskreaven. Doaruut blek dat et totalen Hamaland dat wi-j boaven ofgrensden, in tweeën is eknipt woar et op zien smalst was, längs den liene Steenderen-Leuvenheim-Eerbeek. Deur dee schenking van 1046 wöd Godschalk dus leengrave van [[Bernold]], den biskoppe van Utrecht in dat noordeleken Hamaland.

Toon Godschalk in 1063 stierf, is zien onkel Otto (bi-jgenoamd 'den Rieken') in dat noordeleken Hamaland op-evolgd. Dat den 'Flamenses' hier neet op et toneel kwam, hef woarschienlek zien eurzoak in et feit dat Godschalk deur zien trouwen nen grootgroandbezitter van betekkenis in dat noordeleken Hamaland was ewödden. Zien echtgenote Adelheid was noamelek nen achterkleindochter van Godfried 'den Gevängene', deur deens dochter Ermgard etrouwd mit ene Otto van Hammerstein, hun dochter Mathilde etrouwd mit den 'Ezzune' Ludolf, dee soamen dan den olders van Godschalks Adelheid waren. Deur dizzen wegge kreg Godschalk et arfgood in hende van den halfbreur Everhard van Wichman 'van Elten'. Dat was tenslotte deur Everhards arfdochter Averarda bi-j Godfried 'den Gevängene' beland en is längs et geschetsten arfloatingskanoal bi-j Adelheid terecht-ekommen. Tot dat arfgood beheurden zeker den burcht Zutfent, moar ok anzeenlek groandbezit in den umgeaving doarvan. Dee toostaand van oaverwicht in dat noordeleken Hamaland zol doar too eleid hebben dat Godschalk en zien noazoaten zich doar hebt künnen handhaven. Hun verbliefploatse was [[Zutfent]], woarnoar et groafschap heanig an eneumd raakten. Nog altied heet den streek dee vrögger noordelek Hamaland oostelek van den Iessel: 'den Groafschap' noar et [[Groafschap Zutfent]]. 

De noam Hamaland kump an et end van den 11den eeuwe veur et letst in bronnen veur.

==Letsten literatuur==
*Jongbloed, H.H (2006): ''Tussen 'paltsgraafschap' en 'IJssellinie', Averarda 'van Zutphen' (+ 11 augustus [961]) en de geboorte van de graafschappen Zutphen en Gelre (1026-1046)'' in: ''Bijdragen en Mededelingen Gelre - Historisch Jaarboek voor Gelderland'' 97 met kartering van Hamaland in zijn boven beschreven omvang
*Jongbloed, H.H (2006): '' 'Immed 'von Kleve' (um 950), Das erste Klevische Grafenhaus (c. 885 - c. 1015) als Vorstufe des geldrischen Fürstentums''', in: ''Annalen des Historischen Vereins für den Niederrhein 209''
*Jongbloed, H.H (2006): '''Wanburtich': Heinrichs II. Beteiligung an der Wahl von Kamba (1024)'', in: ''Deutsches Archiv für die Erforschung des Mittelalters'' 62

==Zee ok==
*[[Groafschap Zutfent]]
*[[Adela van Hamaland]]

[[Kattegerie:Achterhooks_artikel]]
[[Kattegerie:Tweante]]
[[Kattegerie:Geskiednis van nen Achterhook]]

[[de:Hamaland]]
[[en:Hamaland]]
[[nl:Hamaland]]
