'''Hamaland''' was n [[Groafschap]] van et [[Karolingen|Karolingiese Riek]], dat later an-eduud wodden as nen [[gouw (Germoans)|gouw]]. Den name verscheen in de 9de eeuwe veur et eerst in eskreaven bronnen. Hamaland wödt ok wal in verband ebracht met den [[Germoanen|Germaansen]] stam de [[Chamoaven]], den veur et lest teggen et ende van de 4de eeuwe in [[Romeinse Riek|laat-romiense]] bronnen veurkump. Moar der zit tussen de beskrieving van de Chamoaven en et verschienen van den name Hamaland n gat van ruum veer eeuwn, woarin ok de [[grote volksverhuzing]] plaats-evonden hef. Et is bekend dat de Karolingen woar meugelek gebruuk hebt emaakt van bestoande strukturen, moar of Hamaland al dan neet ziene wortels hef in de tied van de Chamoaven, völt dus neet zunder veurbehold te beweren. 

==Plaatsbepoaling==
Et groafschap strekken zich uut op beide oevers van den [[Iessel (revier)]], van iets noordelek van [[Deventer]] noar et zuden hen. Et gebeed op den westeleken Iesseloever vormden moar nen betrekkelek smallen strook langs den Iesssel. De westgrenze kruusten den [[Rien]] zon betjen bi-j [[Velp (Gelderlaand)|Velp]], pakken et uterste oosten van de [[Betuwe]] met um doarnoa den Rien te volgen tot iets ten zuden van [[Emmerik]]. Vandoar leep de oostgrenze van Hamaland geliek met dee tussen et [[Sticht Utrecht]] en et [[Bisdom Münster]], zoas dee sinds et ende van de 8ste eeuw was etrokken en tot in de 16de eeuwe zol blieven bestoan. Hamaland kreg doardeur twee uutstulpingen noar et oosten, den enen tot veurbi-j [[Lochem]] en den anderen tot en met [[Deutekem]]. Tussen dee twee uutstulpingen versmalden et en bereikten ziene kleinste breedte ter heugte van [[Steenderen]] op den oosteleken en [[Eerbeek]] op den westeleken Iesseloever. 
Oaver den umvang van et groafschap Hamaland is lange tied n hoop enöäld dat neet woar blek te wean. De opvatting (Heidinga tröggriepend op eerdere sckrievers) dat Hamaland westweerts ooit ens de [[Veluwe]] en [[Flethite]] hef umvat, berust op misleazing van n skrift uut [[855]], en de gedachte (Wirtz, ok op groand van eerdere sckrievers) dat Hamaland zich oostweerts tot in et Münsterlaand zol hebben uut-estrekt, kump van ne völ te rume annoame van nen 12de-eeuwsen kroniektekst. 

Et groafschap Hamaland in zien hierboaven egeaven umvang umvatten de oldere gouwen Islo/Hisloa, den 'Iesselgouw', in et noorden en den gouw Leomericke ([[Liemers]]) in et zuden. Beide oldere gouwnamen bunt verdrongen eraakt deur den name Hamaland. Nen gouw was nen samenhangend bewonningsgebeed, nen ''streek'' zeg moar. Neet ungebrukelek in de rieksorganisasie van de Karolingen was dat twee gouwen in éen bestuurlek district, nen groafschap, wodden samen-ebrach. Dat lik dus ok veur Hamaland op te goan.

==De graven van Hamaland - 9de en 10de eeuwe ==
De graven van Hamaland beheurden in de 9de en 10de eeuwe tot et geslacht van de [[Meginharden]]. In et joar [[800]] is nen graaf Wrachari groandeigenoar in [[Wichmond]] in den Iesselgouw. Vermeudelek denzelfden Wrachari, toon nog gin graaf, wödt doar ok al in [[794]] geneumd. Hi-j was den zönne van nen zekeren Brunhari en had zelf nen zönne Meginhard. Den name kump later nog n paar moal veur in et Hamalandse gravenhuus, zodat der nen gooden kans is dat Wrachari in 800 graaf van Hamaland was - helemoal zeaker is dat neet. Vanwaege den name Meginhard wödt dat gravenhuus ok wal an-eduud as de Meginharden, moar ok den name 'Brunharingen' noar Wrachari zien vader is wal ebruukt.

In et al eneumde skrift uut 855 blek ene Wichman graaf in Hamaland te wean. Zien verwantschop met Wrachari en Meginhard is annemmelek moar steet neet vaste. Noa Wichman volgt der nen Meginhard den in 881 neet meer in leaven is. Zien dudeleke verwantschop met Wichman van 855 is ok neet helder. Wal is zeaker dat Meginhards zönne, Everhard Saxo, zien vader opvolgden. Everhard wodden in 898 vermoord deur den Frees Waldger, zönne van [[Gerolf van Hollaand|Gerulf]] uut et gravenhuus dat deurgoans de Gerulfingen wödt eneumd en woarvan et latere Hollandse gravenhuus in rechte liene ofstamden. Everhard Saxo leet in 898 twee minderjoarige zöns nao, Meginhard en Everhard. Doarum ging de opvolging in 898 noar Everhards breur, alwier nen Meginhard. Toon Saxo's zönne Meginhard op leaftied ekommen was, hef hi-j de groafschappen van zien vader oaver-enommen. Dat is woarschienlek al ebeurd rundumme 915. In 921 is Meginhard nen tiedjen in beeld. Hi-j is dan graaf.

Den anderen zönne van Saxo, Everhard, trouwden met vrouwe Amalrada, volle zuster van [[Mathildis van Ringelheim|Mathilde]] dee in 909 met den hartog van [[Hartogdom Saksen|Saksen]], [[Hendrik de Vogelaar|Hendrik]], was etrouwd. Hendrik wodden in 919 könning van [[Oost-Franki'je]] en Everhard dus könningszwoager. Uut et trouwen van Everhard en Amalrada stamden in elk geval twee zöns: den geesteleken [[Diederik van Metz|Diederik]] den in 965 biskop van Metz wodden en nen veuranstoanden roadskearl van de könningen/keizers [[Otto I van et Heilige Roomse Riek|Otto I]] (regierden tussen 936-973) en [[Otto II van et Heilige Roomse Riek|Otto II]] (973-983) was, en wier nen Everhard woarvan niks meer bekend is dan dat e nen zönne Everhard had den in 978 op 10 joarige leaftied bi-j zien heer-onkel Diederik in Metz den lessten aosem uutblees. 

=== Opstand ===
Den graaf Meginhard den dus vermeudelek in 915 an et bewind kwam in Hamaland en dee andere groafschappen van de familie (Salland, Veluwe, Drenthe, Hunsingo plus Fivelgo en denkelek ok et Gooi van vandage (Naardingerlaand) zuudoostelek van Amsterdam) hef zich in 938-939 vergaloppeerd deur met te doon an nen opstand teggen könning Otto I den under leiding stoand van Otto's breur [[Hendrik I van Beieren|Hendrik]] en Otto's zwoager [[Giselbert II van Maasgouw|Giselbert]], hartog van Lotheringen. Otto I wist den opstand neer te sloan. Doarnoa trof hi-j de rebellen mit vegelding. Standard waren dat: In beslagname van bezittingen, intrekking van riekslenen en oetzetting uut ambten zoas dat van graaf. Dat oaverkwam ok Meginhard van Hamaland. Den is noamelek rundumme 955 oaverleaden op den Elterbarg, de verbliefsplaatse van zien zönne Wichman den doar nen 10 joar later nen kanonikessenstift zol vestigen. In et dodenbook van dat stift wödt Meginhard wal herdacht moar zunder graventitel. Hi-j was dus gin graaf meer toon hi-j stierf.

=== Genade ===
In 944 hef Otto I vervolgens et Hamalandse gravenhuus wier in genade an-enommen - miskien wal op veursproak van ziene tante Amalrada, dat wetten wi-j neet. Meginhard blef ambteloos burger moar ziene 2 zönnen uut twee opvolgende trouweri-jen kreggen elk n deel van zien vroggere groafschappen: den oldsten, Everhard, wodden graaf in Salland, Drenthe en Hunsingo/Fivelgo, den jongsten, Wichman, in Hamaland, de Veluwe en woarschienliek ok et Gooi. Verdeal en heers was dus de tieding. Beiden kreggen ok nen [[burcht]] uut et vaderlek arfgood dat vanof 939 in beslag enommen was ewest moar in 944 geheel of deels zol wean trög-egeaven: Wichman kreg den burcht op den Elterbarg, Everhard den in Zutfent - ne verdealing noord-zuud net as bi-j de groafschappen.

Everhard hef moar éne (oaverleavende) arfdochter ehad, ene Averarda, dee in den löp van de joaren-950 trouwden met [[Godfried van Verdun]], den kearl dee in de joaren 985-987 zienen bi-jname 'den Gevangene' verdeenden deurdat hi-j dik 2 joar in Westfrankiese gevangenschap is vast-eholden. Averarda oaverlead vermeudelek al in 961 met noaloating van nen zunne en n dochtertjen. Godfried trowuden et joar doarop met Mathilde 'Billung', weduwe van den vrog oaverleaden Vloamsen graaf [[Boldewien III van Vloanderen|Boldewien III]], den zwoager van Wichman 'van Elten'.

Wichman, dus den jöngeren zunne van den rebel Meginhard van 938-939, trouwden namelek rundumme 947 met de Vloamse gravendochter Liutgard, zuster van Boldewien III. Zi-j oaverlead in 962 op de leaftied van rundumme 27 joar. Uut dat trouwen bunt 3 kinder bekend, op de riege van geboarte Adela, Liutgard en Wichman (jr.). Kleinen Wichman steerf woarschienlek in 965 of 966 op de leaftied van good zeuven joar. Doarmet wodden de veurtzetting van et geslacht in manneleke liene of-ebrokken, want vader Wichman, howal toon rundumme 35 joar old, kek neet oet noar ne tweede trouweri-je: hi-j bouwden zienen burcht um tot et kanonikessenstift te Hoog-Elten, dat in 968 al in bedrief was. Van de 12de-eeuwse stiftskarke dee de deur Wichman in de latere joaren-960 ebouwden verving, is n deel (et skip) nog anweazig op den Elterbarg. Et letsten tekken van leaven dat wi-j van Wichman hebt, kump uut december 973.

Een anzeenlek deel van zien vermeugen schonk Wichman an ziene geleufsstichting. Zien dochter Adela veulden zich doardeur alderbastend benoadeald en hef zich der tientallen joaren teggen verzet, en slagen uutendelek - in 996. Doaroaver meer op de ziede [[Adela van Hamaland]].

==De graven van Hamaland - elfde eeuwe==

De groafschappen van Wichman bunt heugstwoarschienlek wal oaver-egoan op zienen schoonzönne Immed, eersten echtgenoot van Adela, en doarnoa op euren zönne Diederik. Den letsten is in april woarschienlek van et joar 1017 oaverleaden met noaloating van twee dochters. De oldste doarvan trouwden heugstwoarschienlek met den zönne [[Godfried den Kinderlozen|Godfried]] van den al eneumden Godfried 'den Gevängene' uut zien tweede trouwen. Den zunne Godfried was in de jaoren 1012-1023 ok hartog van Nederlotheringen. Toon e in 1023 zonder kinder oaverlead, wodden hi-j as hartog en graaf op-evolgd deur zienen jongsten breur [[Gozelo I van Verdun|Gozlin]] (roopname Gozelo). In 1033 wodden Gozlin ok nog ens an-esteld as hartog van Opperlotheringen, moar dat hef hi-j nog bi-j zien leaven oaver-edoan an zienen oldsten zönne, [[Godfried II van Lotheringen|Godfried 'met den Board']]. Toon Gozlin in 1044 oaverlead, had 'den Board' eagenlek recht op de opvolging, ok in Nederlotheringen, moar könning [[Hendrik III van et Heilige Roomse Riek|Hendrik III]] ontheeld um dat en gaf et an den jongeren zunne van Gozlin, [[Gozelo II van Neder-Lotheringen]]. Godfried 'met den Board' kwam toon in opstaand en raakten doardeur in 1046 ziene ambten kwiet.

De vri-j ekommen groafschappen bunt toon deels bezet deur den zönne van de jongere dochter van Diederik van Hamaland, den zönne dus van Adela en Immed. Dee dochter heetten Bava en etrouwden met nen Gerard bi-jgenoamd 'Flamens' ('den rossigen'). Uut dat trouwen kwammen minstens 2 zöns, nen Gerard en nen Diederik. Toon Godfried 'met den Board' in 1046 uut ziene groafschappen ezet wodden, hef den zunne Gerard zich künnen nöstelen op de Veluwe, in Teisterbant (Tieler- en Bommelerweerd, n groafschap dat Diederik van Hamaland met zien trouwen had ekreagen) en in de Betuwe. Dat leste was n groafschap dat uut de familie van Immed stamden, net as de Hetter- en Duffelgouwen (an weerszieden van de Rijn bezuden Hamaland). Den Hettergouw woarin o.a. de plaatse [[Geldern]] ligt woarnoar et gravenhuus van [[Gelre]] zich later ging neumen, en vermeudelek ok wal den Duffelgouw, hef denzelfden Gerard pas noa 1063 oaver können nemmen, net as rowweg in deezelfde tied et zudeleke deel van Hamaland. 

Dat den 'Flamenses' op den Hettergouw (en Duffelgouw) én op zudelek Hamaland n tiedjen mos wachten, kwam umdat der zich veur 1046 andere leu enösteld hadden. Zudelek Hamaland is vermeudelek in 1026 vergeaven an nen gunsteling van könning [[Koenroad II van et Heilige Roomse Riek|Koenroad II]], nen zekeren Werner. Dat kon gebeuren umdat Gozlin I zich in 1024-1025 heavig verzetten teggen Koenroads troonsbestieging. Toon hi-j an et lange leste met karstmisse 1025 bakzeil haalden, hef hi-j n paar offers motten brengen: könningsgunsteling Werner kreg hi-j as leengraaf in zudelek Hamaland op-edrongen, in Hunsingo-Fivelgo kreg hi-j nen halfbreur van könningin Gisela in denzelfden taak op-edroagen. Werner hef zich neet ebrand an den opstaand van Godfried 'met den Board' en hoofden doarumme zien ambt neet op te geaven: hi-j blef dus woar-t e was. Pas noa Werners oaverlieden kon de grafelekheid in zudelek Hamaland deur den 'Flamenses' in-enommen wodden. Dat is ok gebeurd, want in 1085 wetten wi-j dat zie zich doar intussen hadden können nöstelen. 

In den Hettergouw (en vermeudelek ok wal Duffelgouw) zat et eigenl3k net zo. Doar mot al veur 1046 nen leengraaf van Godfried 'met den Board' anweazig ewest wean, nen zekeren Godschalk den ok leengraaf van noordelek Hamaland was. Godschalk hef net as Werner ofstaand enommen van de rebellie van Godfried 'met den Board' en kon dus ok zien ambt beholden. Ok doar mossen den 'Flamenses' wachten totdat Godschalk den lesten aosem had uut-ebloazen. Dat gebeurden in 1063 en in 1067 zeet wi-j dan inderdoad nen Gerard 'Flamens' as graaf in den Hettergouw.

==Groafschap Zutfent==

In noordelek Hamaland ging et wat anders. Ok doar was Godschalk al veur 1046 leengraaf van 'den Board' en blef netjes op zien plek zitten, moar könning [[Hendrik III van et Heilige Roomse Riek|Hendrik III]] gaf dat groafschap noá de ofzetting van Godfried 'met den Board' an den Utrechtsen biskop. In dee schenkingsakte is de begrenzing van dat noordelek Hamaland nauwkeurig umskreaven. Doaruut blek dat et totale Hamaland dat wi-j boaven ofgrensden, in tweeën is eknipt woar et op zien smalst was, langs de liene Steenderen-Leuvenheim-Eerbeek. Deur dee schenking van 1046 wodden Godschalk dus leengraaf van [[Bernold]], den biskop van Utrecht in dat noordeleke Hamaland.

Toon Godschalk in 1063 stierf, is zienen onkel Otto (bi-jgenoamd 'den Rieken') um in dat noordeleke Hamaland op-evolgd. Dat den 'Flamenses' hier neet op et toneel kwam, kump woarschienlek deurdat Godschalk deur zien trouwen nen grootgroandbezitter van betekkenis in et noordeleke Hamaland was ewodden. Ziene vrouwe Adelheid was noamelek ne achterkleindochter van Godfried 'den Gevangene'. Den ziene dochter Ermgard trouwde met nen Otto van Hammerstein, eure dochter Mathilde trouwden met den 'Ezzune' Ludolf, dee samen dan den olders van Godschalks Adelheid waren. Deur dizzen weg kreg Godschalk et arfgood in hende van den halfbreur Everhard van Wichman 'van Elten'. Dat was tenslotte deur Everhards arfdochter Averarda bi-j Godfried 'den Gevängene' beland en is langs de hier beskrevven oaverarving bi-j Adelheid terecht-ekommen. Tot dat arfgood beheurden zeker den burcht Zutfent, moar ok anzeenlek groandbezit in de umgeaving doarvan. Den toostaand van oaverwicht in dat noordeleke Hamaland zol der too eleid hebben dat Godschalk en ziene noazoaten zich doar hebt können handhaven. Eure verbliefplaatse was [[Zutfent]], woarnoar et groafschap heanig an eneumd raakten. Nog altied heet de streake dee vrogger noordelek Hamaland oostelek van den Iessel was: 'de Groafschap' noar et [[Groafschap Zutfent]]. 

Den name Hamaland kump an et ende van de 11de eeuwe veur et lest in bronnen veur.

==Letste literatuur==
*Jongbloed, H.H (2006): ''Tussen 'paltsgraafschap' en 'IJssellinie', Averarda 'van Zutphen' (+ 11 augustus [961]) en de geboorte van de graafschappen Zutphen en Gelre (1026-1046)'' in: ''Bijdragen en Mededelingen Gelre - Historisch Jaarboek voor Gelderland'' 97 met kartering van Hamaland in zijn boven beschreven omvang
*Jongbloed, H.H (2006): '' 'Immed 'von Kleve' (um 950), Das erste Klevische Grafenhaus (c. 885 - c. 1015) als Vorstufe des geldrischen Fürstentums''', in: ''Annalen des Historischen Vereins für den Niederrhein 209''
*Jongbloed, H.H (2006): '''Wanburtich': Heinrichs II. Beteiligung an der Wahl von Kamba (1024)'', in: ''Deutsches Archiv für die Erforschung des Mittelalters'' 62

==Zee ok==
*[[Groafschap Zutfent]]
*[[Adela van Hamaland]]

[[Kattegerie:Achterhooks artikel]]
[[Kattegerie:Geskiedenis van den Achterhook]]
[[Kattegerie:Tweante]]

[[de:Hamaland]]
[[en:Hamaland]]
[[nl:Hamaland]]
