{{Laandtabel-stl
| naemeinlaanstael = República Federativa do Brasil
| vlagge = [[Bestaand:Flag of Brazil.svg|125px|Vlagge van Brazilië]]
| waopen = [[Bestaand:Coat of Brasil.png|120px|Waopen Brazilië]]
| lekaosie =Brazil-Pos.png
| breedtegroad=11///S | lengtegroad=53///E | region = BR
| taelen = [[Portugees]]
| heufdstad =[[Brasilia]]
| religie =[[Rooms-Katholieke Karke|rooms-katteliek]] 74% <br />[[Protestantisme|protestaans]] 15%
| regeringsvorm = [[Federaole rippebliek]]
| km2 = 8.511.965   | pctwaeter = 0,65
| inwoners =  186 miljoen
| dichthied = 21,1
| muntienhied = [[Real]] | valutakode = BRL
| tiedzone =  -2 tot -5
| volkslied = [[Hino Nacional Brasileiro]]
| feestdag = 7 september
| tld = br | laandkode = BRA | til = 55
}}
'''Brazilië''' (offisjeel de '''Federale Reppebliek Brazilië''') is een laand in [[Zuud-Amerike|Zuud-Amerika]], wat greanzen hef met [[Frans-Guyana]], [[Suriname]], [[Guyana]], [[Venezuela]], [[Kolombia]], [[Peru]], [[Bolivia]], [[Paraguay]], [[Argentinië]], [[Uruguay]] en den [[Atlantische Oceaan|Atlantiesen Oseaan]]. 

Brazilië is met 8,5 miljoen veerkaante kilometer et grötste laand van Zuud-Amerika. Et beslöt biekaant de helfte van dit [[wearlddeel]]. Et is et op vier-noa-grötste van de wearld (allenig [[Ruslaand]], [[Kannede|Kannada]], [[Volksrippebliek China|Sjina]] en de [[Verienigde Staoten van Amerika|Verenigde Stoaten van Amerika]] zeent grötter). 

Et [[geleuf|heufdgeleuf]] is et [[Rooms-Katholieke Karke|rooms-katholicisme]] (met 74%) en 15% is een anhanger van et [[protestaantisme]]. Brazilië hef een laandoppervlakte van 8.511.965 [[vierkaante kilometer|km²]], een [[woater|wateroppervlakte]] van 0,65 km² en et hef ongevaer 186 miljoen inwonners.

In et gebeed wat non Brazilië is, warren verskaeidene stammenstoaten, vuurdat den [[Portugal|Portugesen]] verkenner [[Pedro Álvares Cabral]] der in 1500 an laand köm en et vuur Portugal opeisden. Töt an 1808 bleef Brazilië ne Portugese kolonie. In det joar nöm [[Napoleon Bonaparte]] [[Lissabon]] in, woerop as [[Rio de Janeiro]] de heuwdstad van et riek wör. In [[1815]] wör et riek oet ereupen töt [[Verenigd Keuninkriek van Portugal, Brazilië en de Algarves]]. Et keuninkriek Brazilië wör onofhaankelik in [[1822]] en kreeg baeide ne groondwettelike monarchie en een parlemaentssteelsel. In [[1889]] wör et laand noa nen stoatsgreep duur et leager töt reppubliek verkloard. Ne autoritaere laegerregaering besteurden et laand van [[1964]] töt [[1985]]. In [[1988]] wör de hudige groondwet an enömmen, woerin as Brazilië ne federale reppubliek neumd wörd. Disse federasie besteet oet et Federale Distrikt, 26 stoaten en 5564 gemeentes.

De [[ekonomie]] van Brazilië wörd seend 2012 as zeuwende grötste van de waerld eskatt. Et laand hef nen onmeundigen riekdom an boademskatten. Et grötste deel van et laand is bedekt met et raegenwoold van de [[Amazone]]. Doarin laeft ne gewaldig verskaeidene zammeling deers en plaanten, dee as iej aargens aanders op de wearld neet treft. Et laand is al maer as 150 joar den grötsten koffieboer van de waerld.

== Laandsbeskriewing ==
[[bestaand:Brazil topo.jpg|thumb|upright|left|260px|Laandkaarte van Brazilië]]
Brazilië beslöt et grötste deel van Zuud-Amerika. Et hef ook nog wat eilaandgroepen in den oseaan, zo as [[Fernando de Noronha (eilaand)|Fernando de Noronha]], [[Rocas Atoll]], de [[Sunte Peter- en Paulusrotsen]] en [[Trindade en Martim Vaz]]. Umdet et zo groot is, tref iej der ook ne onmeundige verskaeidenhaeid an deers en plaanten. Brazilië is et ennigste laand wat op den aevenaar lig en doarbie ook laandsdelen hef wat neet tropies zeent.

Et zudelike deel van et laand is hooglaand. Hier tref iej völle haenige heuwels. Et zuudoosten is wat roewer, met grillige baargraanden en heuwels dee wal 1200 meter hoge waen köant. Vuurbeelde hiervan zeent de Mantiqueira- en Espinhaçobaargen en de Serra do Mar. In et noorden zorget de Guinanese Hooglaanden vuur nen skaeid tusken de zuudwaerts streumende rivieren dee in de Amazonevlakte oetkomt en de noordwearts streumende rivieren dee oetkomt in de Orinoko in Venezuela. Et heugste peunt van Brazilië is de Pico da Neblina (''Newelpiek'') met 2994 meter. 

Brazilië hef een onmeundig stelsel van rivieren, met acht grote waterbekkens dee allemoal oetkomt in den Atlantiesen Oseaan. De belangriekste rivieren zeent de Amazone (de tweede langste rivier van de waerld), de Paraná en zien vulrivier de Iguaçu, de Negro, São Francisco, Xingu, Madeira en de Tapajós.
[[Bestaand:Chapada Diamantina Panorama (cropped).jpg|800px|thumb|center|Oetzichtfoto oawer de [[Chapada Diamantina]] vanof de Pai Inácio-Heuwel, in et [[Chapada Diamantina Nationale Park]] in de strekke [[Bahia]].]]

=== Klimaat ===
Et klimaat van Brazilïe is zo verskaeiden as det et laand groot is. Toch is et grötste deel van et laand tropies. Op de [[skoale van Köppen]] wörd Brazilië vief grote subklimaten toorekkend: eavenaar, tropies, halfdreuge, hooglaandtropies, gemoatigd en subtropies. In et noorden tref iej der raegenwoolden, in et noordoosten halfdreuge weustes, gemoatigde woolden met noaldbeume in den zuden en tropiese savannes in middel-Brazilië. Plaatselik kan et ook nog wier slim oeteen lopen.

===<nowiki/>Plaanten, deers en natuurbehoold===
Vanwaege Brazilië's grote oppervlak veend iej der verskaeidene laefumgaewingen, zo as et Amazoneraegenwoold, et Atlantiese Woold en de Cerrado. De Amazone wörd ezeen as et gebeed met de meeste verskaeidenhaeid an deers en plaanten in de waerld. In et zuden ligt t Araucaria, een noaldbos wat in et gemoatigde klimaat gediejt. Natuuroonderzeukers skatt det der roond de 4 miljoen verskillende deers en plaanten in Brazilië leawt.

Oonder de gröttere [[zoogdeers]] wordt [[poema|poema's]], [[jaguar|jaguars]], [[ocelot|oselotn]], [[boshoond|bosheunde]] en [[Voske|vosken]] reknd. Wieters tref iej der zat pekkarizwienen, tapirs, miegaempetters, voeldeers, opossums en armadillo's. In t water van de Amazone zwemt de roodboekpiranja's en nog doezenden biezeundere viskensoorten maer.

Brazilië zol prima laewen können van de egene natuur, mer zowat alle plaanten woer as met haandeld wörd, zo as sojabonen en koffie, zeent invoord. Et natuurlike aarfgood van Brazilië wörd slim bedraeigd duur grote veehoolderiejen en boeren, hooltkap, mienbouw, herbevolking, öllie- en gaswinning, oawervisken, onwettelike haandel in weelde deers, dammen en waegen, waterversmaering, klimaatverloop, veur en indringersoorten. Der wordt waegen duur et hele laand elegd, woeran nieje staeden bouwd wordt, woer umhen wier boerd wörd. Duur indamming van rivieren zeent hele strekken oonder water ekömmen. Der stoat nog es 70 dammen op de planning, zo as ook de völbevöchtene Belo Monte-dam, dee een groot andeel stroom laeweren mut.
=== Staeden ===
[[Brasilia]] is de heufdstad sund [[1960]]; daorveur was dit [[Rio de Janeiro (stad)|Rio de Janeiro]] en nog eerder [[Salvador (stad)|Salvador]]. Brazilië hef 15 staeden met maer as een miljoen inwonners. De grötste is São Paulo met 11 miljoen, doarnoa Rio de Janeiro met 6 miljoen. Aandere grote steden zeent [[Salvador (stad)|Salvador]], [[Belo Horizonte]], [[Fortaleza (gemiente)|Fortaleza]], [[Curitiba]], [[Manaus (gemiente)|Manaus]], [[Recife]], [[Porto Alegre]], [[Belém (Pará)|Belém]] en [[Goiânia]].

=== Strekken ===
Brazilië besteet oet vief laandsdelen, met 26 stoaten en doarnöast een federaal distrikt. Disse laandsdelen zeent:
{| {{prettytable}}
! [[Regio Noord (Brazilië)|Regio Noord]]
! [[Regio Noordoost (Brazilië)|Regio Noordoost]]
! [[Regio Centraol-West (Brazilië)|Regio Centraol-West]]
! [[Regio Zuudoost (Brazilië)|Regio Zuudoost]]
! [[Regio Zuud (Brazilië)|Regio Zuud]]
|-
| valign="top" |
* [[Acre]]
* [[Amapá]]
* [[Amazonas]]
* [[Pará]]
* [[Rondônia]]
* [[Roraima]]
* [[Tocantins]]
| valign="top" |
* [[Alagoas]]
* [[Bahia]]
* [[Ceará]]
* [[Maranhão]]
* [[Paraíba]]
* [[Pernambuco]]
* [[Piauí]]
* [[Rio Grande do Norte]]
* [[Sergipe]]
| valign="top" |
* [[Federaol Distrikt]]
* [[Goiás]]
* [[Mato Grosso]]
* [[Mato Grosso do Sul]]
| valign="top" |
* [[Espírito Santo]]
* [[Minas Gerais]]
* [[Rio de Janeiro]]
* [[São Paulo]]
| valign="top" |
* [[Paraná]]
* [[Rio Grande do Sul]]
* [[Santa Catarina]]
|}

== Verleedn ==

=== Vuur de kolonisasie ===
[[Bestaand:Vaso-santarém.JPG|left|thumb|Nen keunstigen pot, emaakt duur ne oontwikkelde samenlaewing in de strekke [[Santarém, Pará|Santarém]].]]
De euldste oawerbliewselen van een maenske in de [[Amerika's]], de [[Vrouwe van Luzia]], zeent eveunden in [[Pedro Leopoldo]], [[Minas Gerais]]. Ze teunt an det et gebeed al meenstens 11.000 joar bewond wörd. De euldste potskaarven dee ooit in et [[Westelik Halfroond|Westelike Halfroond]] bie opgraewingen noar böawten kömmen, zeen eveundn in t Amazonebekken van Brazilië. Ne koolstofmetting wees oet at dee skaarven 8000 joar oold warren. De pötte wörden eveunden bie [[Santarem]] en leuten zeen det der in et tropiese reagenwoold ne oetbraeide prehistoriese kultuur leawden.

Vuur at de Portugesen kömmen, wörd et inwonnertal van wat nondaegs Brazilië is skatt op 7 miljoen. Disse leu warren meestal half nomadies. Ze leawden vuural van visken, gadderen en tiedelik boeren. Der woonden maerdere volker, zo as de [[Toepie (volk)|Toepies]], [[Guaranie (volk)|Guaranies]], [[Gês (volk)|Gês]] en de [[Arawak (volk)|Arawakn]]. t Toepievolk was wier oonderverdeeld in Toepinikiens en Toepienamba's. Zo warren alle volker wier oonderverdeeld.

Vuurdet de Europeanen kömmen, wör dr völle vöchten tusken de verskillende volker. Vake warren dit grote oorloge, woer as völle kriegskeunstig inzicht bie köm kieken. [[Kannibalisme]] köm ook vuur. Ook hier was [[slawerieje]] neet ongewoon, mer har et maer met verwaantskop te maken.

=== Kolonisasie ===
[[Bestaand:Desembarque de Pedro Álvares Cabral em Porto Seguro em 1500.jpg|thumb|300px|Skilderieje van [[Pedro Álvares Cabral]] zienen ankomst bie [[Porto Seguro]] in 1500.]]
Et [[Portugese Riek]] nöm et laand wat non Brazilië het in op [[22 april]] [[1500]]. Op den dag köm den Portugesen vloot oonder anvoor van [[Pedro Álvares Cabral]] an. Ze tröffen der verskaeidene inheemse volkerstämme, dee as meestal Toepi-Guarani-sproaken kuierden. Disse volker deden völle met mekaar vechten. De eerste laandingsplaatse wör bouwd in [[1532]]. Toch begun de echte kolonisasie pas vanof [[1534]], doo as Keunink [[Dom João III van Portugal]] et gebeed opdeelden in viefteen zelfbesteurende [[Kapteinskolonies van Brazilië|Kapteinskolonies]].  

Dit zelfbesteur laewerden problemen op, woernoa as in [[1549]] den Portugesen keunink et laand van niejs indeelden in et [[Gouvernaat Brazilië]], ne eendudige kolonie. In de eerste tweehoonderd joar hadden de Europese en inheemse groepen verdan krieg. Ze sleuten leenks en rechts verboonden um mekaar te klook of te waen. Tegen et middeln van et [[16e eeuw|16e joarhoonderd]] was [[sukerreed]] et belangriekste oetvoorprodukt. Der wörden verdan meer [[Slawerieje|slawen]] oet [[Afrika]] an ehaald. Dee mossen waarken op de sukerreedplantages, um de steeds gröttere vroage noar Braziliaans suker an te können. 

Tegen et aende van et [[17e eeuw|17de joarhoonderd]] wör de vroage noar sukerreed meender. Mer in de negentiger joaren van dee tied wör der [[goold]] eveunden. Der köm ne rechte gooldkoorts op gaank. Doezenden nieje kolonisten kömmen noar Brazilië. Dee kregen et wier in et mot met de oolde kolonisten.

Portugese 'Bandeiras', oontdekkers, treuken alverdan wieter et binnenlaand in en verplaatsten de vrogere greanzen töt roegweg de nondaegse greanzen van Brazilië. In dissen tied probeerden ook aandere Europese grootmachten voot an wal te kriegen, zo as de [[Fraankriek|Fraansken]] in Rio de Janeiro noa [[1560]] en in [[Maranhão]] noa [[1610]], en de Hollaanders in [[Bahia]] en [[Pernambuco]] gedoerende den [[Hollaands-Portugesen Oorlog]].

=== Verenigd Keuninkriek met Portugal ===
An et aende van et joar [[1807]] wör thoeslaand Portugal an evöllen duur Spaanse en Napoleontiese laegers. Doarumme mos Preens-regaent João in naam van Keuniginne Maria I met et hele keuninklike hof verhuzen van Lissabon noar Brazilië. Doar zatten zee Brazilië's eerste finansjele instellingen op, zo as de lokale beurze en ne Nasjonale baanke. Ze deden der ook et Portugese alleenrecht op koloniale haandel achterhen, zodet ook aandere laanden non haandelen konden met Brazilië. As straf vuur den Fraansken anval op Portugal, nöm den Preens-regaent Fraansk-Guiana in.

Noa den Spaansen onofhaankelikhaeidsoorlog in [[1814]] eisden de heuwe van Europa det Keuniginne Maria I en Preens-regaent João wierumme kömmen noar Portugal. Et leek toch naargens noar det de heuwde van ne oolde Europese monarchie in ne kolonie wonden. Mer et leup dee zes joaren juust mooi vuur et keuninklike hof in Brazilië. Um der bliewen te können, reup de keuninklike familie doarumme et [[Verenigd Keuninkriek van Portugal, Brazilië en de Algarves]] oet. Toch bleef de Portugese adel andringen det ze wierumme noar Lissabon kömmen. Der was in Lissabon ne liberale revolusie goans in [[1820]]. In [[1817]] köm de Braziliaanse stad [[Pernambuca]] in opstaand. In 1821 nömmen opstaandigen de stad Porto in en eisden onofhaankelikhaeid van Brazilië. Non kon Dom João IV neet länger bliewen en vertreuk noar Lissabon.

=== Onofhaankelik kaeizerriek ===
[[Bestaand:Independence of Brazil 1888.jpg|left|260px|thumb|Den lateren kaeizer Dom Pedro I röp op den 7den september 1822 et onofhaankelike Brazilië oet]]
De Portugezen en de Brazilianen konden alverdan meender met mekaar. Den Portugesen Cortes, den oadel en leu met invlood van Portugal, probeerden noa de Liberale Revolusie van 1820 wier ne kolonie van Brazilië te maken. De Brazilianen gavven niks too. Preens Pedro keus öare kaante en verkloarden Brazilië onofhaankelik van Portugal op 7 september 1822. Dit wörd nog aaltied in Brazilië vierd as Onofhaankelikhaeidsdag. n 12den oktober 1822 wör Preens Pedro oet ereupen as eerste Keaizer van Brazilië, Dom Pedro I. Zo ondsteund et Braziliaanse Riek. Op n eersten dezember 1822 wör hee kroond, woernoa't nog nen onofhaankelikhaeidsstried opköm in et noorden en noordoosten, en de proveensie Cisplatina. Op den 8sten meart 1824 gavven de leste Portugese soldoaten zik oawer. Op 29 augustus 1825 erkeanden Portugal Brazilië as onofhaankelik laand.

Den kaeizer zinnen opvolger, Dom Pedro II, was bie zinne anstelling nog te joonk. Doarumme wör der zo lange een regaentenkabinet in esteeld. Mer umdet der ginnen staarken laeider was, kömmen leu oaweral in et enorme laand in opstaand. Al disse opstaanden wörden pas terugge drungen noa 1840. In 1841 wör Pedro II völs te joonk kroond as kaeizer.  

In et leste tiedsbestek van de kaeizertied wör der völle in de politiek edisterd oawer slawerieje. De internasjonale slawenhaandel wör of eskaffet in 1850 noa de Aberdeen Act van de Britten, mer in Brazilië doerden et nog töt 1888 vuurdet slawerieje volledig of eskaffet wör.

Pedro II regaerden 58 joar en wun dree grote oorlogen; den Platineoorlog, den oorlog um Uruguay en den blodigen Oorlog um Paraguay. Noa joaren van ekonomies verval plegen ne maerderhaeid van de laegeroawersten met steun van de proveensiale en finansjele top nen stoatsgreep op den 15den november 1889.

===Vrogen reppubliek===
[[File:Getúlio Vargas 08111930.jpg|thumb|Getúlio Vargas wör duur et laeger as stoatsheuwd noar vuurten esköawen. Hee wör aal meer nen diktator.]]
De eerste reppublikaeinse regaering was neet völle maer as ne laegerdiktatuur. Et laeger besteurden alles, baeide in Rio de Janeiro en in de stoaten. [[Persvrieheaid|Persvriehaeid]] verdween en dee wat an de macht warren, zorgden at ze det ook blewen. In 1894 vungen der ne ekonomiese en ne militaere krisis an, woerduur as de börgerreppublikaeinen an de macht kömmen.

Duur disse baeide krises bleef et laand verdan onstabiel. In 1930 wör Getúlio Vargas presidaent, noadet den faeiteliken winner van de verkiezingen ummebracht was. Vargas har zowat et hele laeger achter zik. Hee zol mer tiedelik presidaent waen, mer hee deed der et Kongres en de groondwet achterhen en zetten zinne egene männekes op belangrieke plekken. Noa een antal moal proberen um Vargas vort te kriegen, begun Vargas aal maer nen diktator te worden. Hee was berucht um zinne wreedhaeid en et noakieken van de pers.

Et lukken Brazilië um greansverskel met umliggende laanden op te lössen, mer tegelieke lukken et neet um in de Volkerboond met te doon, noa öare inmenging in den [[Eerste Wealdkrieg|Eersten Waerldoorlog]]. In den [[Tweede Wereldoorlog|Tweeden Waerldoorlog]] was Brazilië onpartiedig töt an 1942. Et laand keus de allieerde kaante, noa straffen van [[Nazi-Duutslaand]] en [[Fassisties Italië]]. umdet Brazilië alle vrogere ofspraken met dee laanden der achterhen deed.

Doo as in 1945 de Nazi-fassistiese regimes van Europa oawerwunnen wörden, kon Vargas zik neet meer stoande hoolden. Der wör rap wier nen niejen stoatsgreep epleegd. Der wör wier demokrasie in esteeld duur etzelfde laeger wat et der 15 joar aerder achterhen har edoan. Vargas wör wier herkeuzen tiedens verkiezingen in 1950, mer tiedens ne politieke krisis in 1954 benöm Vargas zikzelf het laewen.

=== Rechtevoort ===
[[File:Brasília Edificios.jpg|thumb|Oetzicht op Brasília. Den niejen heuwdstad van Brazilië wör in 1960 ebouwd.]]
Noa Vargas' zelfmoard warren der korte tiedelike regaeringen. [[Juscelino Kubitschek]] wör in [[1956]] presidaent. Hee was verzoenend tegenoawer zinne politieke tegenstaanders, woerduur as hee zoonder völle grote krises regaeren kon. Doarduur gröaiden ook de ekonomie en de industrie beheurlik. Toch was zien grötste woapenfeit de bouw van de nieje heuwdstad [[Brasília]], dee in [[1960]] kloar was. [[Jânio Quadros]] volgden um op, den nog gin joar deenst har en alwier oftreud. Zinnen oonderpresidaent [[João Goulart]] nöm et oawer, mer den kreeg völle tegenstaand. Hee wör of ezat in [[1964]] noa wier nen stoatsgreep, woernoa Brazilië wier oonder laegerbesteur köm.

Et nieje regime zol tiedelik waarken en de macht haenig oawerdraegen, mer in plaatse doarvan wör et alverdan meer nen volledigen diktatuur. Neet allene vechters tegen et regime wörden oonderdrukt, mer ook keunsteners, journalisten en aandere börgers. Ze deden dit zelfs boeten et laand, met et beruchte [[Operatie Kondor]]. Skoonwal et een wreed regime was, wör et toch eprezen duurdet et zorgen vuur nen onmeundigen gröai van de ekonomie in de zeuwentiger joaren.

Toch kon et regime neet vuurkommen det ze oonder druk van de ekonomiese krisis en stillen tegenstaand van et volk wier oawer mossen op demokrasie. In [[1979]] wör ne Amnestiewet an enömmen. Gedoerende de tachtiger joaren roonden Brazilië den oawergaank op demokrasie of. In [[1985]] wör de eerste börgerregaering wier ekeuzen. [[José Sarney]] was presidaent, mer et lukken um neet um de ekonomie wier op de rit te kriegen en wat an de hyperinflasie van tiedens et regime te doon.   

Der volgden nog verskaeidene aandere regaeringswessels dee ginne van allen ne oplössing vuur de ekonomiese problemen hadden. Mer in [[1994]] köm Beursminister [[Fernando Henrique Cardoso]] met zin [[Plano Real]], wat wal slaagden. Aendelik kreeg Brazilië de stabiele ekonomie dee as ze zöchten. Cardoso wör doarnoa twee moal as presidaent ekeuzen.

Noa de verkiezingen van [[2002]] gung de presidaentsmacht zoonder problemen oawer van Cardoso noar [[Luís Inácio Lula da Silva]]. Zo bleek at Brazilië een politiek stabiel laand ewörden was. Lula wör in 2011 op evolget duur [[Dilma Rousseff]], de eerste vrouwelike presidaente van et laand. 

In juni 2013 wör dr in heel Brazilië protesteerd, inspireerd duur gebuurtenissen as de [[Arabiese Leante]] en Occupy Wall Street. In et begin was et allene te doon um de deurdere priezen vuur et openboare vervoor. De protesten wörden hard oet mekaar ehöwwen duur de stoatspolitsie, woer as de leu juust nog helliger van wörden. Doarop wör der ook protesteerd um verskaeidene aandere zaken, zo as de geeldverkwisting vuur nieje vootbalstadions vuur de [[Waerldkampioenskappen Vootbal 2014]], verbettering van openboare deenste, umkoopboarhaeid en een anpassingsvuurstel vuur de groondwet, de PEC 37, dee duur wat leu ezeen wörd as ne poging um umkoopboarhaeidsbestrieding tegen te waarken.

== Ekonomie ==
[[File:Embraer 190.jpg|thumb|275x275px|Een Embraer E-190 vleegtuug. De Embraer-fabriek is de doarde grötste vleegtugenmaker van de waerld.]]
Brazilië hef de grötste nasjonale ekonomie van [[Latiens-Amerika]]. Et is de zeuwende grötste ekonomie in haandelsoetwesseling en koopkracht. Der wörd emaend det ze in de top vief komt binnen non en aenkele tientallen joaren. Et hudige duursnee loon is $ 12.528 (in 2014). Der köant 107 miljoen Brazilianen hen waarken en doarvan löp 6,2% bie de dure.

Brazilië hef völle verskaeidene natuurlike groondstoffen. Brazilië is al 150 joar de grötste koffieoetvoorder van de waerld. Oonderwiel is et de veerde grötste autofabrikaant van de waerld ewörden. De belangriekste oetvoorprodukte zeent [[Vleegtuug|vleegtuge]], elektriese apparaten, [[auto|auto's]], [[ethanol]], stoffen, [[Scho|skone]], [[iezer]], [[stoal]], [[koffie]], sinasappelsap, [[sojaboon|sojabonen]] en blikvleis. 

Öaren meunt, den [[Real (meunt)|real]], hungen ze op an den [[Amerikaansen dollar]] in 1994. Mer noa den Oost-Aziatiesen krisis, den Russiesen [[Roebelkrisis]] in 1998 en een antal beurzetegenvallers besleut de Sentrale Braziliaanse Baanke öaren meunt op de vrieje maarkt lös te loaten.

Umkeuperieje is een groot probleem in Brazilië en et kost öar zowat $ 41 miljoen per joar. Zowat 70% van de grote Braziliaanse bedriewe maent at det ene van de grötste blokkades is um op de waerldmaarkt met te können. Umkoperieje van lokaal besteur is zo gewoon det stemmers et allene slim goat veenden as et vuurbie ne bepoalde greanze keump.

=== Toerisme ===
[[Bestaand:Iguazu Falls Foz do Iguaçu PR Brazil.JPG|thumb|240x240px|De Iguazu-watervallen in [[Paraná]], op de graenze met [[Argentinië]], trekt völle toeristen. ]]
[[Bestaand:Praia da Armação - Sul da Ilha 02.JPG|left|thumb|251x251px|Et straand van Armação.]]
[[Toerisme]] keump alverdan meer op gaank en löt de ekonomie vuural in een antal strekken gröaien. Et laand har 5 miljoen bezeukers in 2010. Det laewerden et laand $ 6 miljard op. In 2011 wör der een rekord van 5,4 miljoen bezeukers en $ 6,8 miljard an umzet ehaald. 

De meeste toeristen komt of op natuurgebeden. Ze doot an ne kombinasie van [[ekotoerisme]] en plezeer en vermaak. Ze kiest vuur [[zunne]] en [[straand]], verkenningstochten en kulturele toers. De meestbezöchte plekken zeent et [[Amazone|Amazoneraegenwoold]], straanden en doenen in et noordoosten, den [[Pantanal]] in et middenwesten, straanden van [[Rio de Janeiro]] en [[Santa Catarina]], kultuurbezeuk an [[Minas Gerais]] en zakenreiskes noar São Paulo.

Brazilië is oardig geunstig vuur zaken in toerisme. Et hef völle natuurlike zeenswaerdigheden en kulturele plekken. Noadelen an Brazilië zeent de slechte waegen, hoge belastingen op tickets en lochthawentooslagen. Vaeligheid is in de grote staeden nog aait neet al te best, mer duur mekaar hef et laand et beheurlik an epakt. Toch zegt raeizeburo's aait det iej in de grote staeden neet allene oawer stroate mut, gin opzichtige sierröade mut umhangen of bie grote demonstrasies mut goan lopen. 

Der goat meer Braziliaanse toeristen noar et boetenlaand dan der boetenlaandse toeristen noar Brazilië goat. Hierduur krie'j een negatief oetwesselingssaldo. In 2006 waarkden der 1,9 miljoen leu rechtstreeks in de toeristiese tak van de ekonomie. Brazilianen goat völle binnenslaands met vakaansie; ongevear 51 miljoen leu in 2005. Det  laewerden Brazilië $ 22 miljoen op; vief moal zovölle as van internasjonale toeristen.

De meeste internasjonale toeristen goat noar de staeden Rio de Janeiro, Foz do Iguaçu, São Paolo, Florianópolis en Salvador. Zakenreiskes goat vake noar São Paulo, Rio de Janeiro en Porto Alegre.
[[File:Rio de Janeiro Corcovadoview crop1.jpg|centre|thumb|1121x1121px|Oetzicht op Rio de Janeiro, de oolde heuwdstad van Brazilië en ene van de meest geleewde staeden bie toeristen.]]

== Kultuur ==
De Portugesen hebt de meeste invlood had op de Braziliaanse kultuur, vuural in den tied van et Portugese Riek. De Portugesen brachten öare sproake, et Rooms-Katholieke geleuf en kolonialen bouwstiel met. De Portugesen haalden ook völle slawen oet Afrika, dee as ook wier öare egene gebroeken en tradisies in Brazilië achterleuten. Doarnöast wonden der al inheemse volker met öare egene leafwiezen en kömmen der völle aandere Europese immigraanten noar et laand. Wieters kömmen der nog völle Duutsers, Japanners, Jödden en Arabieren. Al disse groepen zorgden det Brazilië ne totaal egene sproake, kökkengewoontes, muziek, daans en geleuf ontwikkelden.

Töt an den anvaank van et 19de joarhoonderd was Barok de heuwdstiel in den Braziliaansen keunst. Det gröaiden haenig an oet noar een breed anbod van stielen, zo as Romaniek, Modernisme, Expresjonisme, Kubisme, Surrealisme en Abstraksjonisme. Braziliaansen filmkeunst is zo oold as de oetveending van et filmen.

=== Muziek ===
Muziek is een onmeundig belangriek oonderdeel van de Braziliaanse kultuur. Den [[pandeiro]], ne oard tamboriene met een vel der oawer, is zelfs et nasjonale teken van Brazilië.

De muziek van Brazilië is ne mengvörm van heuwdzakelik Europese en Afrikaanse elemaenten. In den kolonialen tied köm de grötste invlood via Portugal vanoet heel Europa. Den eersten Braziliaansen muziekskriewer was José Maurício Nunes Garcia. Hee skreef völle klassieke stukken in Weensen stiel. Oondertusken warren der völle slawen dee öare ritmiek in daans en instrumaenten metnömmen, woermet ze ne rieke volksmuziek oontwikkelden.

Vanof de onofhaankelikhaeid maakden muzikaanten aal meer muziek in kenmaarkend Braziliaansen stiel. [[Samba]] is doarvan et bekaendst. Et steet zelfs op de [[UNESCO]]-lieste van kultureel aarfgood. Der zeent verskaeidene oondersoorten van samba, van melancholiese of romantiese samba pagode töt opjörkende samba enredo. Koppels kameröade köant oawende bie mekaar zitten en samba de roda spöllen. Bie disse oard samba doot ze tekste improviseren um mekaar te klook of te waen. Vanwaege baanden met Afrika zeent de stielen [[Maracatu]] en [[Afoxê]] machtig populaer. Den daanssport [[capoeira]] hef ook wier egene karakteristieke muziek. 

Bossa Nova is slim populaer boeten Brazilië wörden noa 1960. Et betekent "niejen trend" en zet jazz-mellodieën op sambaritmes. Vuural met daank an [[Frank Sinatra]] is Bossa Nova bie een grötter publiek an esloan. Hee scoorden ne waerldhit met et nommer "Girl from Ipanema".

==Volksbeskriewing==
[[Bestaand:ARCHELLA E THERY Img 05.png|thumb|right|300px|Bevolkingsdichthaeid in Braziliaanse gemeentes]]

In 2008 wör et antal leu wat in Brazilië wont, eskatt op ongevaer 190 miljoen. De meeste leu wont in et zuudoosten en noordoosten. De eerste volkstelling wör edoan in 1872. Der wonden toen 9.930.478 leu in Brazilië. Tusken 1880 en 1930 treuken der nog es 4 miljoen bie in. In de joaren tusken 1940 en 1950 gröaiden de bevolking joarliks met 2,4%, terwiel as leu duur mekaar ook eulder wörden.

===Ras en volker===
Volgens een oonderzeuk van 2008 neumt 48,43% (ongevear 92 miljoen) van de Brazilianen zikzelf blaank, 43,8% (ongevear 83 miljoen) broen ("pardo", mengeling van blaank en zwart), 6,84% (ongevear 13 miljoen) neumt zikzelf zwart, 0,58% (ongevear 1,1 miljoen) neumt zikzelf Aziaties en 0.28% (ongevear 536.000) neumt zikzelf inheems (Amerindiaans, of ''indígena''). 0,07% (ongevear 130.000) gavven gin ras op.<ref[http://www.sidra.ibge.gov.br/bda/tabela/protabl.asp?c=262&i=P&nome=on&notarodape=on&tab=262&unit=0&pov=3&opc1=1&poc2=1&OpcTipoNivt=1&opn1=2&nivt=0&orc86=3&poc1=1&orp=6&qtu3=27&opv=1&poc86=2&sec1=0&opc2=1&pop=1&opn2=0&orv=2&orc2=5&qtu2=5&sev=93&sev=1000093&opc86=1&sec2=0&opp=1&opn3=0&sec86=0&sec86=2776&sec86=2777&sec86=2779&sec86=2778&sec86=2780&sec86=2781&ascendente=on&sep=43344&orn=1&qtu7=9&orc1=4&qtu1=1&cabec=on&pon=1&OpcCara=44&proc=1&opn7=0&decm=99 2008 PNAD, IBGE. "População residente por cor ou raça, situação e sexo"].</ref>

In 2007 skatten de Nasjonale Indianenstichting det der 67 neet-oontdekte stämme waen mut, et grötste antal neet-ontdekte stämme van de waerld.<ref>"[http://www.washingtonpost.com/wp-dyn/content/article/2007/07/07/AR2007070701312.html In Amazonia, Defending the Hidden Tribes]," ''The Washington Post'' (8 July 2007).</ref>

{| class="wikitable"
|-
! Ras !! Antal !! Persaent
|-
| Blaank || 92 miljoen || 48,43%
|-
| Broen (pardo) || 83 miljoen || 43,80%
|-
| Zwart || 13 miljoen || 6,84%
|-
| Aziaties || 1,1 miljoen || 0,58%
|-
| Amerindiaans inheems || 536.000 || 0,28%
|}
Seend den ankomst van de Portugezen in 1500 is der beheurlik wat mengeling tusken de Amerindianen, Europeanen en Afrikanen ewest. Det blik oet autosomale studies op 65% töt 77% van de bevolking.

De moatskoppieje is slim verdeeld in klasses. Verskillende bevolkingsgroepen verdeent neet etzelfde loon. Der is ook völle rassisme en klassenstried. Iej wordt bie ne groep in edeeld noar oewen kluur. Zo köant volle breurs en zusters bie verskillende groepen terechte kommen.<ref>[http://www.ncbi.nlm.nih.gov/pmc/articles/PMC140919/#id2601616 Parra et alli, Color and genomic ancestry in Brazilians.]</ref> Wovölle o'j verdeent spölt ook met; as nen pardo meer verdenen geet, is der grote kaans det den zik doarnoa blaank of zwart geet neumen.<ref>RIBEIRO, Darcy. O Povo Brasileiro, Companhia de Bolso, Veerden druk, 2008 (2008).</ref> 

Et broene volk (offisjeel "pardo") wör ook wal es "moreno" neumd. Et is ne brede indeling woer as ook "caboclo's", "mulatto's" en "cafuzo's" in heurt. Caboclo's zeent vermengde Amerindianen en noawas van blaanken met inheemsen, Mulatto's zeent noawas van blaanken en zwarten, Cafuzo's zeent noawas van Amerindianen en zwarten.<ref>Adas, Melhem ''Panorama geográfico do Brasil'', 4th ed (São Paulo: Moderna, 2004), p.&nbsp;268 ISBN 85-16-04336-3</ref> In et noorden, noordoosten en middelwesten veend iej vuural völle noawas van Amerindianen. 

An de oostkuste van de nooroostelike strekke van Bahia töt Paraíba en ook in noordelik Maranhão, zudelik Minas Gerais en oostelik Rio de Janeiro veend iej meer zwarten, mulatto's en noawas van dree rassen tegelieke. Vanof et 19de joarhoonderd köm der ne intrekkersstreum op gaank. Doarduur zeent der non ook völle Italianen, Spaansen, Duutsers, Oekraïners, Polen, Jödden, Russen, Sjinezen, Japanezen en leu oet et [[Midden-Oosten]].<ref>Ferreira-Levy, Maria Stella. "O papel da migração internacional na evolução da população brasileira (1872 a 1972)". 1974. Revista de Saúde Pública. 8 (supl). p 49 – 90</ref>

===Geleuwe===

{| class="wikitable"
|-
! Geleuf !! Persaent
|-
| [[Rooms-Katholieke Karke|Rooms-Katholiek]] || 64,6%
|-
| [[Protestantisme|Protestaants]] || 22,2%
|-
| Ongeleuwig || 8,0%
|-
| Geestgeleuf || 2,0%
|-
| Aanders || 3,2%
|}

Brazilië hef de grötste groep Katholieken van de waerld. Oet de vermenging van de gebroeken en geleuwe van de Afrikanen en Europeanen onsteund nen egen vörm van Katholisisme, met völle egene rituelen en feeste. Wat geestgeleuwigen neumt zikzelf ook Kristelik. De Protestaanten zeent van de [[peenkstergemeente]], [[Evangelies]], [[Baptist]], [[Zeuwendedags Anhangers]], [[Luthers]]en en de gereformeerde kaarken. Der zeent de leste joaren meer Protestaanten bie ekömmen en een hoop Katholieken meender. Wieters zeent der [[Boeddhisme|boeddhisten]] (0,13%), Afro-Brazilaanse geleuwe (0,31%) en 0,01% Amerindiaanse geleuwe.


===Sproaken===
[[Bestaand:MPL 066.jpg|thumb|upright|Museum vuur de Portugese sproake in [[São Paulo]], Brazilië.]]

De heufdsproake van et laand is et [[Portugees]]. Disse sproake wörd duur zowat iederene kuierd en is de ennigste sproake in de media. Brazilië is ok et ennigste laand in heel Zuud-Amerika, woer as et Portugees de offisjele laandsproake is. In wat delen van et laand wörd der ok [[Spaans]] ekuierd. Der zeent in Brazilië 180 inheemse [[Indiaanse talen|Indiaanse]] sproaken. 

In wat delen van Brazilië kuiert ze ok [[Nedersaksisch|Nedersaksies]]. In et boondslaand Espirito Santo kuiert de leu vuural [[Pommeranisch|Pommers]]) en in Castrolanda in et boondslaand Paraná zeent völle migraanten vanoet [[Oost-Nederlaand]] terechte kömmen. Dee hebt öar [[Dreants|Draents]] en [[Tweants|Twaents]] met enömmen. Wieters tref iej der nog et [[Hoogduuts]]e dialekt [[Hunsrückisch]] en Venesiaans [[Italiaans]]. Dit wörd vuural kuierd duur de noazoaten van [[Duutslaand|Duutse]] en [[Italië|Italiaanse]] immigraanten.

Bie wet is de [[Braziliaanse Gebarensproake]] (LIBRAS) verplicht in oonderwies, gezoondhaeidszörg en regaeringszaken. Laeraren en verzörgers mut disse sproake verplicht laeren. Skolegoande keender mut verplicht op zien meenst ene sproake derbie laeren. Vake is det Engels of Spaans. Brazilië is et eerste laand in Zuud-Amerika woer as laerlingen op de middelbere skole [[Esperanto]] laeren köant.


==Oetgoande verwiezingen==
{{Commonscat|Brasil}}
{{Wiktionary}}

[[Kategorie:Stellingwarfs artikel]]
[[Kategorie:Brazilië]]

{{Link GA|de}}
