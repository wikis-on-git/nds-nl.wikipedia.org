'''Egbert Meyers''' (artiestenname van '''Egbert Albertus Meijers''') ([[Grol]], [[15 juni]] [[1948]]) is een [[Drenthe|Drèentse]] tekstdichter, vertaler, skriever, liedtiesmaker, zanger, programmamaker en prissentator.

==In de meziek==
In de jaoren zeubentig speulde Meyers deur het hiele laand zien countrymeziek en bluegrass, mit as inspiraotie onder aandern [[Hank Williams]] en [[Jimmie Rodgers]]. Een plaotencontract det ze hum anbeuden sleug hi'j of, umreden det hi'j zien artistieke vri'jheid niet kwiet wol. Meyers is mit oprichter (1982) van 't jaorlijkse Big Bear Festival in [[Zuudlaoren]], waor as ze traditionele Anglo-Amerikaanse muziek speult.

In de [[Hunebed-Turboshow]] in 1983 meuk hi'j, anefieterd deur [[Albert Haar]] en [[Marga Kool]], zien debuut met liedties in 't [[Drèents]]. Nao mit een band te hebben espeuld gunk Meyers allennig wieder als singer/songwriter in [[Nederlaand]] en [[Duutslaand]]. Mit zien serieuze, sociaol bewogen skrieveri'je was hi'j een uutzundering binnen de Drèentstalige meziek; die was toen ja veural lichtvoetig. Hi'j warkten samen mit artiesten uut binnen- en butenlaand ([[Harry Muskee]], Sally van Meter, Si Kahn, de Hopi drum- en zanggroep The Sacred Star Singers). Nao een bezuuk an [[Austin]], [[Texas]] in 2004 brocht hi'j de [[Engels]]talige plaot ''Bluebonnet Blues'' uut waorop hi'j in de maande mit Nederlaandse en Amerikaanse muzikaanten speult. Dizze Amerikaanse inspiratie lek veul op [[Daniël Lohues]] zien project Lohues & The Louisiana Blues Club.

Partie musici hebt liedties van Meyers vertaald en uutebrocht, ok in 't [[Platduuts]].

==Streektaalanfieteraor en wiedere wark==
Van 1988 töt 2001 warkten Meyers as [[Streektaalfunctionaoris|streektaalfunctionaris]] bi'j 't Project Culturele Educatie van de stichting [[Drentse Taol]]. Hi'j organiseert en professionaliseert streektaalactiviteiten in en buten Drenthe en fietert 't zingen in de streektaal an. Sund 2001 warkt-e as maker en prissentator van streektaalprogramma's bi'j [[RTV Drenthe]].

Meyers zet hum ok in veur de cultuur van de [[Noord-Amerika]]anse indiaans en is betrökken bi'j NANAI, de Netherlands Association for North American Indians. As dichter en vertaler hef hi'j in 't tiedskrift [[Roet (tiedschrift)|Roet]] epubliceerd.

==Plaoten==
*''Tweiduuster'' (lp, 1988)
*''Waorum de wereld braandt'' (cd, 1995)
*''Dreuge dunder'' (cd, 2000)
*''Bluebonnet Blues'' (cd, 2007)

==Citaot==

:''een laote liester in 'n perenboom''
:''zingt een vergeten lied''
:''de zun kleurt 't westen rood''
:''d'aovend is gloeiend hiet''
:''op de A28 over 't asfalt doods en gries''
:''schof 'n file traog verdan''
:''deur 't verleuren paradies''

:Uut 't lied ''Ieuwig paradies''

==Bronnen==
* [http://www.egbertmeyers.com/ Webstee van Egbert Meyers]
* [http://www.encyclopediedrenthe.nl/Meyers,%20Egbert Encyclopedie Drenthe Online]
* [http://www.taolpaddrenthe.nl/ Taolpad Drenthe, mit een filmpien van Egbert Meyers]

{{Dia|Dit stok is eskreven in 't [[Zuudwest-Zuud-Drèents]] van de Drèents-Oaveriesselse grèensstreek.}}

[[Kategorie:Drèents artikel|Meyers, Egbert]]
[[Kategorie:Muzikaant uut Drenthe|Meyers, Egbert]]
[[Kategorie:Literatuur|Meyers, Egbert]]
[[Kategorie:Nederlaandse schriever|Meyers, Egbert]]
[[Kategorie:Taolkundige|Meyers, Egbert]]
