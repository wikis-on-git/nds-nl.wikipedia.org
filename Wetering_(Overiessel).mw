'''Wetering''' is een dörp in de gemiente [[Steenwiekerlaand]] in de perveensie [[Overiessel]]. In 2008 woonden d'r 200 meensen.<ref>[http://www.cbs.nl/NR/rdonlyres/6664A82F-19E7-4E03-B796-DA7BDDC66A80/0/Steenwijkerland.pdf Gemeente Op Maat: Steenwijkerland], CBS, 2009</ref>

==Geschiedenis==
Wetering is een kenaal- of [[vaardörp]]. De naeme komp van een old ofwaeteringskenaal in et vroggere Scheerwolde dat rond 1564 de Scherwoldiger Weteringe nuumd wodden. Midden 16e eeuw is de Arembergergrachte graven, een veilige binnenvaortroute as alternatief veur de vaort over de [[Zuderzee]]. Vanof et [[Gieterense Meer]] wodden de vaarweg in noordelike richting deuretrokken deur de Riete (Moggebiet) naor de Wetering.

In 1573 wodden de Wetering brieder en dieper emeuken. Et was de bedoeling omme langes de Oldeslootweg (tingwoordig de Kaelenbargergrachte) deur te graven naor [[Ossenziel]] en de [[Lende]]. In 1650 is dit alles erealiseerd. Van 1626-1632, de anleg van et Steenwiekerdiep, is de Wetering töt an Moggebiet verbried.

==Omgeving==
Wetering lig in [[de Weerribben]], onderdiel van [[Nationaol Park De Weerribben-Wieden]]. Et lig zo'n vier kilometer oostelik van [[Blokziel]] en zo'n tien kilometer westelik van [[Steenwiek]].

Et dörp hef [[lintbebouwing]], dat wil zeggen: vri'jwal anienesleuten bebouwing langs de oorspronkelike (waeter)heufdwegen.

Kenmarkend an Wetering is et kenaal mit an weerskaanten woningen. De westelike kaante kuj berieken vanof Blokziel, Steenwiek en de buurtschop [[Nederlaand (Overiessel)|Nederlaand]]. Dizze weg gaot over in een fietspad richting Kaelenbarg en [[Ossenziel]]. An de oostkaante lig de weg mit verbiending naor [[Scheerwolde]], [[Kaelenbarg]], Ossenziel en [[Oldemaark]]. Et kenaal is een staonde mastroute vanof [[Gieteren]], Blokziel en Steenwiek naor de [[Friese meren]].

Et ontginningslaandschop van [[trilvene|hoog- en leegtrilvene]] en [[kragge]]n is ontstaon uut de [[vervening|törfwinning]] en de daorop volgende rietkultuur. Et laandschop wodt ekenmarkt deur et veule waeter, uutestrekte rietlaanden of-ewisseld mit natte [[bosperceel|bospercelen]] en drassige gröslaanden.

Via et waeter bin waeterdörpen ontsleuten zoas Wetering, [[Moggebiet]], Kaelenbarg, Ossenziel, Gieteren, [[Dwarsgrachte]], [[Jonen]] en [[Belt-Schutsloot]]. De boerderi'jen in de bebouwingslinten staon vaeke mit de veurkaante naor et waeter. In et gebied domineren de rieten daoken en zwatte holten wanden.

==Rifferensies==
<references/>

{{Dia|Dit stok is eschreven in et [[Stellingwarfs]] van [[Stienwiekerlaand]].}}

[[Kategorie:Stellingwarfs artikel]]
[[Kategorie:Plaatse in Oaveriessel]]
[[Kategorie:Stienwiekerlaand]]
