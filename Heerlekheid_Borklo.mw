De '''Heerlijkheid Borculo''' was nen hogen [[heerlijkheid]] in et noordoosten van den [[Achterhook]]. Et gebeed besloog rundumme den oppervlakte van den [[gemeente]] [[Berkelland]] zunder [[Reurle]] en tot [[1616]] ok et gebeed van den veurmoaligen gemeente [[Lechtenvoorde]]. Vanof [[1360]] tot [[1616]] waren [[Borko]] en Lechtenvoorde eenherig. 

== Geskiedenis ==
=== De Heern van Borklo ===
Den  [[Here van Borklo|Heern van Borklo]] bestuurden et gebeed, dat vanof den [[11e eeuw|11den eeuwe]] in skriften veurkump. Op riege wödden den [[heerlijkheid]] bestuurd deur heern en vrouwen uut de geslachten Van Borculo (tot 1360/end 14den eeuwe), Van Bronckhorst (1360-1553/1579), Van Limburg-Stirum (1615-1727, Van Flodorf-Wartensleben (1727-1742), Von Flemming (1742-1771), Czartorisky (1771-1777) en et [[Huus van Oranje]] (1777-vandage). Noa et oaverlieden in [[1579]] van den gravin-weduwe en vrüchtgebruukster Maria van (der) Hoya kwam den heerlijkheid Borklo under rechtstreaksen [[Prinsbisdom Münster|Münstersen]] bestuur en is nen anvang emaakt mit den umvörming van den heerlijkheid in nen Münstersen ambt (zoas [[Ahaus]]). De belangrieksten ploatsen in den heerlijkheid waren: [[stad]] [[Borklo]] (rechten 1375), [[Eibargen]] (betjen [[stadsrechten]], neet eerder dan 2den helfte 15den eeuwe), [[Nee]], [[Geesteren (Berkelland)|Geesteren]] en [[Lechtenvoorde]] (wal beneumd as stad, moar stadsrechten bunt (nog) neet bekand).

===Kasteel Borklo===
Et [[Kasteel Borklo]] hef wat oostelek van et olde stadjen Borklo estoan. Den stad Borklo beheurden tot [[1509]] tot et karspel Geesteren, et kasteel tot et kerspal Eibargen. Nen soortgelieken toostaand deed zich veur in [[Breevoort]] dat bi-j den parochie in [[Aalten]] beheurden. Et groten [[kasteel]], dat eerstmoal rundumme [[1640]] dee vörm kreg, wörd rundumme 1760-1764 esloopt um ploats te maken veur nen kleiner L-vörmig hoes. Dit kleineren kasteel wöd in [[1870]] esloopt, op den kellers noa, dee noo nog under den muziekskool an den Höfloane zichtboar bunt. Op et laand van dit zogeneumden "tweeden kasteel" wöd deur [[Napoleon Bonaparte|Keizer Napoleon]] nen keizerleken [[stoeteri-je]] vestigd, dee mit deens valle op-eheaven wöd. Vanof [[1820]] tot [[1852]] was doar nen könninkleken stoeteri-je huusvest.

=== Bestuur en rechtsproak ===
Den bestuurleken en juridischen indealing was in den [[Middeleeuwn]] groand op den olde karspelsgrenzen. Veur 1509 kenden dee heerlijkheid veer karspelen of parochies, noamelek [[Grolle]] (uutgezunderd den stad, dee Gelders was), Eibargen, Nee en Geesteren. In [[1509]] kwam doar den parochie Borklo bi-j, dee bestoand uut den stad, et kasteel en et oostelek van den stad eleagen schependom of buurschop Dieke of Diekhook. Meugelek is den parochiestichting in 1509 anleiding ewest um de olde op den karspelsgrenzen egroanden bestuursindeling te vervangen deur voogdi-jen of bestuursdistricten. Den voogdi-jen stoanden under leiding  van nen voogd dee allenig uutvoerende bevoogdheden had. Hi-j wöd beneumd deur den here, moar kreg zien opdrachten van den [[drost]], den hoogsten ambtenoar in den heerlijkheid. Tot 1795 bestoand den heerlijkheid Borklo uut den volgende veer voogdi-jen: Geesteren met [[Haarlo]] (uut et karspel Eibargen) en [[Gelster]] (uut et karspel Nee), Neede, Eibargen (mit den stad) en [[Beltrum]]. Den voogdi-je Beltrum beheurden in zien geheel tot et karspel Grolle. Den valle van den Republeek in [[1795]] was et ende van den heerlijkheid Borklo. Uut de veer voogdi-jen wödden veer ni-je gemeenten emaakt: Geesteren, Eibargen, Nee en Beltrum. Den stad, et kasteel en et schependom Borklo gingen op in den gemeente Borklo.

=== Et Münstersen leen Borklo ===

Howal in olde geskriften liekt dat Borklo in [[1406]] in leen wöd op-edroagen an den [[Bisdom Münster|vörstbiskoppe van Münster]], kan dit op groand van letsten uutgaven neet meer vol-eholden wödden. Uut et oldste leenbook van Münster, dat van biskoppe [[Floris van Wevelinkhoven]] (1364-1378), blik dat den jonker van Bronkhorst de helfte van den heerlijkheid mit et gericht al van him in leen heeld. D'n anderen helfte was in leen egeaven an den [[Kasteel Wisch|heern van Wisch]], dee mit noame in Eibargen völ gooderen en rechten bezaten.

Den biskoppe had al et karkelek gezag en doarmet veul invlood. Toch konden de heern van Borklo zich beheurlek zelfstaandig gedraegen, zolange zie den Münstersen leenband moar erkenden (en dat deden zi-j). Zo hadden zi-j den belastingen in eigen hand en hadden zi-j ok et rechte um nen eigen leager op de been te brengen. Mit den Bronkhorsten (Geldersen bannerheren) kwam Borklo wal meer under Geldersen invlood te stoan, anderzieds waren den graven van [[Gelre]] en [[ Groafschap Zutfent|Zutfent]] al nen tiedjen langer drök mit et verkriegen van gooderen en rechten in den heerlijkheid Borklo. Et verlees van Grolle in [[1236]] is doarvan wal et meest duudeleken bewies. [[Grolle]] wöd nen Zutfensen [[enclave]] in den Münstersen heerlijkheid Borklo.

Den Heerlijkheid Borklo blef under et gezag van et vörstbisdomme Münster tot [[1615]]. Toon stelden et onbevoogden Hof van Gelderlaand (want Borklo was nen Münstersen leen) in nen arfopvolgingsstried grave Otto van [[Limburg-Stirum]] in et geliek. Vanof toon was et gebeed onderdele van et [[Groafschap Zutfent]] en doarmet deur 't [[Gelre|gewest Gelre]] van den [[Republeek der Zeaven Vereanigden Nederlaanden]]. Vanof [[1616]] was et doan mit den verholdingsgewiesen zelfstaandigheid. De belastingen gingen noar et kwarteer Zutfent en ok op et vlak van rechtsproake mös den here zich schikken noar et Zutfensen rechte en rechtsproake in Gelderlaand.

Den vörstbisskoppen op riege van Münster hebt den uutsproak van et Geldersen Höf uuteraard neet erkand, moar waren neet bi-j machte um den olde toostaand te herstellen (Münsterland kwam in den ban van den [[Dartigjoarigen Oorlog]]). In [[1650]] trad echter en vörstbiskoppe van eigen groand an, dee in nen letsten toak, eertsdiaken van Vreden, neet unbekand was mit den zoak Borklo. Dizze biskoppe, [[Bommen Berend|Christoph Berhard von Galen]], ploatsten et trögvoeren van den heerlijkheid Borklo onder et vörstbiskoppeleken gezag hoge op zien agenda en had doar zelfs twee kriegen veur ovver, nl. in 1665-1666 en in 1672-1674. Doarbi-j is völ verneeld, in Eibargen under andere et volleadigen karkbinnenwark, mit et [[karkorgel|orgel]]. Deur et beleg van Grönnen kreg hi-j den bi-jnoam '''Bommen Berend'''. As biskoppe van [[Münster]] hef hi-j veul edoan veur de katholeeken in den gereformeerden heerlijkheid Borklo deur met te warken an den stichting van nen karke en klooster in [[Zwilbrook]], net oaver den grenze bi-j Eibargen/Grolle. Den keerziede van zien optreaden was dat et veur den gereformeerden in Münsterland vri-jwal onmeugelek wödden hun geleuf te belieden. Den [[Vreden]]se gereformeerden mössen toon karken in [[Rekken]], dat doardeur nen zelfstaandigen, ofgescheiden van Eibargen, [[gemeente]] kon wödden. Op zien beurte wöd den verzelfstaandiging van Rekken wier ondersteund deur den Classis van Zutfent. Zwilbrook en Rekken mögt met recht ezeen wödden as politeeken karkstichtingen.

== Titel ==
De kriegstochten van ''Bommen Berend'' waren neet gesloagd, moar zowal Von Galen as zien opvolgers bleaven zich tot in den anvang van den 19den eeuwe "Herr zu Borkulo" neumen. In [[1777]] wöd den heerlijkheid gekoft deur [[Willem V van Oranje-Nassau|Prinse Willem V]]. Doardeur drig de regierenden [[Könning (titel)|könning(in) van Nederlaand]] nog altied den titel Here of Vrouwe van Borculo. Zo is [[Beatrix der Nederlaanden|Könningin Beatrix]] de Vrouwe van Borculo van vandage.

== Uutgoande verwiezing ==
[http://www.heerlijkheidborculo.nl www.heerlijkheidborculo.nl]

[[Kattegerie:Achterhooks_artikel]]
[[Kattegerie:Tachtigjoarigen Oorlog]]

[[nl:Heerlijkheid Borculo]]
