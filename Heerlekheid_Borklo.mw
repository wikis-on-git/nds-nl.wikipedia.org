De '''Heerlekheid Borklo''' was ne hoge [[heerlekheid]] in et noordoosten van den [[Achterhook]]. Et gebeed besloog rundumme den oppervlakte van den [[gemeente]] [[Berkelland]] zunder [[Reurle]] en tot [[1616]] ok et gebeed van den veurmoaligen gemeente [[Lechtenvoorde]]. Vanof [[1360]] tot [[1616]] waren [[Borklo]] en Lechtenvoorde eenherig. 

== Geskiedenis ==
=== De Heern van Borklo ===
Den  [[Here van Borklo|Heern van Borklo]] bestuurden et gebeed, dat vanof den [[11e eeuw|11den eeuwe]] in skriften veurkump. Achter mekare wödden de [[heerlekheid]] bestuurd deur heern en vrouwen uut de geslachten Van Borculo (tot 1360/end 14den eeuwe), Van Bronckhorst (1360-1553/1579), Van Limburg-Stirum (1615-1727, Van Flodorf-Wartensleben (1727-1742), Von Flemming (1742-1771), Czartorisky (1771-1777) en et [[Huus van Oranje]] (1777-vandage). Noa et oaverlieden in [[1579]] van den gravin-weduwe en vrüchtgebruukster Maria van (der) Hoya kwam de heerlekheid Borklo under rechtstreaksen [[Prinsbisdom Münster|Münstersen]] bestuur en is nen anvang emaakt mit den umvörming van de heerlekheid in nen Münstersen ambt (zoas [[Ahaus]]). De belangrieksten ploatsen in den heerlekheid waren: [[Stad (woonstee)| stad]] [[Borklo]] (rechten 1375), [[Eibargen]] (betjen [[stadsrechten]], neet eerder dan 2den helfte 15den eeuwe), [[Nee]], [[Geesteren (Berkelland)|Geesteren]] en [[Lechtenvoorde]] (wal beneumd as stad, moar stadsrechten bunt (nog) neet bekand).

===Kasteel Borklo===
Et [[Kasteel Borklo]] hef wat oostelek van et olde stadjen Borklo estoan. De stad Borklo beheurden tot [[1509]] tot et karspel Geesteren, et kasteel tot et kerspal Eibargen. Nen soortgelieken toostaand deed zich veur in [[Breevoort]] dat bi-j den parochie in [[Aalten]] beheurden. Et groten [[kasteel]], dat eerstmoal rundumme [[1640]] dee vörm kreg, wörd rundumme 1760-1764 esloopt um ploats te maken veur nen kleiner L-vörmig hoes. Dit kleineren kasteel wöd in [[1870]] esloopt, op den kellers noa, dee noo nog under den muziekskool an den Höfloane zichtboar bunt. Op et laand van dit zogeneumden "tweeden kasteel" wöd deur [[Napoleon Bonaparte|Keizer Napoleon]] nen keizerleken [[stoeteri-je]] vestigd, dee mit deens valle op-eheaven wöd. Vanof [[1820]] tot [[1852]] was doar nen könninkleken stoeteri-je huusvest.

=== Bestuur en rechtsproak ===
Den bestuurleken en juridischen indealing was in den [[Middeleeuwn]] groand op den olde karspelsgrenzen. Veur 1509 kenden de heerlekheid veer karspelen of parochies, namelek [[Grolle]] (uutgezunderd de stad, dee Gelders was), Eibargen, Nee en Geesteren. In [[1509]] kwam doar den parochie Borklo bi-j, dee bestoand uut de stad, et kasteel en et oostelek van de stad eleagen schependom of buurschop Dieke of [[Diekhook]]. Meugelek is den parochiestichting in 1509 anleiding ewest um de olde op den karspelsgrenzen egroanden bestuursindeling te vervangen deur voogdi-jen of bestuursdistricten. Den voogdi-jen stoanden under leiding  van nen voogd dee allenig uutvoerende bevoogdheden had. Hi-j wöd beneumd deur den here, moar kreg zien opdrachten van den [[drost]], den hoogsten ambtenoar in den heerlekheid. Tot 1795 beston de heerlekheid Borklo uut den volgende veer voogdi-jen: Geesteren met [[Haarlo]] (uut et karspel Eibargen) en [[Gelster]] (uut et karspel Nee), Neede, Eibargen (mit de stad) en [[Beltrum]]. Den voogdi-je Beltrum beheurden in zien geheel tot et karspel Grolle. Den valle van den Republeek in [[1795]] was et ende van de heerlekheid Borklo. Uut de veer voogdi-jen wödden veer ni-je gemeenten emaakt: Geesteren, Eibargen, Nee en Beltrum. De stad, et kasteel en et schependom Borklo gingen op in de gemeente Borklo.

=== Et Münstersen leen Borklo ===

Howal in olde geskriften liekt dat Borklo in [[1406]] in leen wöd op-edroagen an den [[Bisdom Münster|vörstbiskoppe van Münster]], kan dit op groand van letsten uutgaven neet meer vol-eholden wödden. Uut et oldste leenbook van Münster, dat van biskoppe [[Floris van Wevelinkhoven]] (1364-1378), blik dat den jonker van Bronkhorst de helfte van de heerlekheid mit et gericht al van him in leen heeld. D'n anderen helfte was in leen egeaven an den [[Kasteel Wisch|heern van Wisch]], dee mit noame in Eibargen völ gooderen en rechten bezaten.

Den biskoppe had al et karkelek gezag en doarmet veul invlood. Toch konden de heern van Borklo zich beheurlek zelfstaandig gedraegen, zolange zie den Münstersen leenband moar erkenden (en dat deden zi-j). Zo hadden zi-j den belastingen in eigen hand en hadden zi-j ok et rechte um nen eigen leager op de been te brengen. Mit den Bronkhorsten (Geldersen bannerheren) kwam Borklo wal meer under Geldersen invlood te stoan, anderzieds waren den graven van [[Gelre]] en [[ Groafschap Zutfent|Zutfent]] al nen tiedjen langer drök mit et verkriegen van gooderen en rechten in den heerlekheid Borklo. Et verlees van Grolle in [[1236]] is doarvan wal et meest duudeleke bewies. [[Grolle]] wöd ne Zutfense [[enclave]] in de Münsterse heerlekheid Borklo.

Den Heerlekheid Borklo bleef onder et gezag van et vörstbisdomme Münster tot [[1615]]. Toon stelden et onbevoogden Hof van Gelderlaand (want Borklo was nen Münstersen leen) in nen arfopvolgingsstried grave Otto van [[Limburg-Stirum]] in et geliek. Vanof toon was et gebeed onderdele van et [[Groafschap Zutfent]] en doarmet deur 't [[Gelre|gewest Gelre]] van den [[Republeek der Zeaven Vereanigden Nederlaanden]]. Vanof [[1616]] was et doan mit den verholdingsgewiesen zelfstaandigheid. De belastingen gingen noar et kwarteer Zutfent en ok op et vlak van rechtsproake mös den here zich schikken noar et Zutfensen rechte en rechtsproake in Gelderlaand.

Den vörstbisskoppen op riege van Münster hebt den uutsproak van et Geldersen Höf uuteraard neet erkand, moar waren neet bi-j machte um den olde toostaand te herstellen (Münsterland kwam in den ban van den [[Dartigjoarigen Oorlog]]). In [[1650]] trad echter en vörstbiskoppe van eigen groand an, dee in nen letsten toak, eertsdiaken van Vreden, neet unbekand was mit den zoak Borklo. Dizze biskoppe, [[Bommen Berend|Christoph Berhard von Galen]], ploatsten et trögvoeren van den heerlekheid Borklo onder et vörstbiskoppeleken gezag hoge op zien agenda en had doar zelfs twee kriegen veur ovver, nl. in 1665-1666 en in 1672-1674. Doarbi-j is völ verneeld, in Eibargen under andere et volleadigen karkbinnenwark, mit et [[karkorgel|orgel]]. Deur et beleg van Grönnen kreg hi-j den bi-jnoam '''Bommen Berend'''. As biskop van [[Münster]] hef hi-j veul edoan veur de kattelieken in de gereformeerde heerlekheid Borklo deur met te warken an de stichting van ne karke en klooster in [[Zwilbrook]], net oaver de grenze bi-j Eibargen/Grolle. De keerziede van zien optreaden was dat et veur de gereformeerden in Münsterland hoast onmeugelek wödden hun geleuf te belieden. De [[Vreden]]se gereformeerden mössen toon karken in [[Rekken]], dat doardeur ne zelfstandige, ofgescheiden van Eibargen, [[gemeente]] kon wödden. Op ziene beurte wöd den verzelfstaandiging van Rekken wier ondersteund deur den Classis van Zutfent. Zwilbrook en Rekken mögt met recht ezeen wödden as politeeke karkstichtingen.

== Titel ==
De kriegstochten van ''Bommen Berend'' waren neet gesloagd, moar zowal Von Galen as zien opvolgers bleaven zich tot in den anvang van den 19den eeuwe "Herr zu Borkulo" neumen. In [[1777]] wöd de heerlekheid gekoft deur [[Willem V van Oranje-Nassau|Prinse Willem V]]. Doardeur drög den regerenden [[Könning (titel)|könneg(in) van Nederland]] nog altied den titel Here of Vrouwe van Borculo. Zo is [[Beatrix der Nederlaanden|Könningin Beatrix]] de Vrouwe van Borculo van vandage.

== Uutgoande verwiezing ==
[http://www.heerlijkheidborculo.nl www.heerleheidborklo.nl]

[[Kattegerie:Achterhooks artikel]]
[[Kattegerie:Geskiedenis van den Achterhook]]

[[nl:Heerlijkheid Borculo]]
