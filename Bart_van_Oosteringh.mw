'''Lambertus van der Sleen''' (schrieversname: '''Bart van Oosteringh''') ([[Tiendeveine]], 1912 – 1993) was een [[Nederlaand|Nederlaandse]] tummerman en [[Drèents|Drèentstalige]] schriever.

Op zien achttiende verhuusde Van der Sleen naor de buurtschop [[Oosteringh]] bij [[Pes]], waor zien va as boer te wark gunk. Zölf gunk e naor de ambachtsschoele. Vervolgens gunk e an 't wark as tummerman; ok wördden e hersteller van kaansels en karkebaanken. 't Grootste part van zien leven woonde hij in 't Spaarbankbos ten noorden van [['t Ogeveine]].

==Schrieverije==
Veur de schrieverije keus Van der Sleen 't pseudoniem Bart van Oosteringh, umreden: "As timmerman-dichter loop ij niet geern met je geesteskinder te koop". Vanof end jaoren veertig had e Drèentstalige gedichten en verhalen in de ''Hoogeveensche Courant'' staon. Wat later verscheen zien wark ok in aandere regionale kraanten en in de tiedschriften ''[[Oeze Volk]]'' en ''[[Maandblad Drenthe]]''. In 45 jaor tied schreef e honderden gedichten en wat dozien körte verhalen.

Onder de thema's die as e behaandelde völlen de netuur, 't boerenleven en 't karkelijk jaor. Mangs schreef e stiekelstokken in dichtvörm, beveurbield in 1959 toen as de [[Rune|Runer]] schaopskudde dreigde te verdwienen.

Een keuze uut Bart van Oosteringh zien dichtwark, ''Blossems in de lijte. Drentse gedichten'', kwaamp in 1982 uut in de literaire riege Horizon-Taal van uutgeverije Het Drentse Boek.

==Wat uut zien wark==
<blockquote style="font-style: italic;">
As oenze Moe doe appels schöl,<br>
een vördel buten 't nappie völ<br>
prebeerden wij as hongerlappen<br>
wie 't eerste vördeltie kun gappen.<br>
't Was doe een slim beteunde tied,<br>
al deerde 't op een vördel niet.<br>

As oenze Moe doe bonen plokte,<br>
– naodat de geit er beuz' in schrokte –<br>
kunden wij as kiender punten, draoden.<br>
As 't daon was zaten al de naoden<br>
van oenze nagels vol mit zaand.<br>
Dat heurt bij kiender van het laand.

[...]</blockquote>

Uut: 'De eigen tied', in ''Blossems in de lijte''

==Bronnen==
* Broersma, Rouke (red.) (2003), ''Scheupers van de taol: Bloemlezing van de Drèentse Schrieverij 1837-2003'', Zuudwolde: Het Drentse Boek (blz. 66)
* [https://www.huusvandetaol.nl/schrievers/oosteringh-bart-van-1912-1993/ Huus van de Taol aover Bart van Oosteringh]

{{Dia|Dit artikel is eschreven in 't [[Zuudwest-Drèents]].}}

{{DEFAULTSORT:Oosteringh, Bart van}}
[[Kategorie:Drèents artikel]]
[[Kategorie:Schriever in 't Drèents]]
