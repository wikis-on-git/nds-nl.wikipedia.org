'''Thomas Ainsworth''' ([[22 december]] [[1795]], [[Bolton Le Moors]], [[Verienigd Keuninkriek]] - [[13 febrewaori]] [[1841]], [[Wierden]]) was een Britse [[industrieel]] en de grondlegger van de [[Tweante|Twèentse]] [[textiel|textielindustrie]].

Ainsworth warkten een steugien bi'j 't staolbedrief Cockerill in 't [[België|Belgische]] [[Seraing]]; ok warkten e in 't westen van [[Nederlaand]]. Vanof 1831 voerden e in oost-Nederlaand en [[Westfaolen]] opdrachten uut. Een toevallige ontmoeting in [[Hengel (Oaveriessel)|Hengelo]] mit [[Willem de Clerq]], secretaris van de [[Nederlandsche Handel-Maatschappij]] (NHM), leidden töt de oprichting van een [[weefschoele]] in [[Goor]] in 1833, waoroaver Ainsworth de leiding kreeg (töt 1836). An Twèentse wevers wördden in rap tempo eleerd te warken op [[Calicot-getouwen]] mit een verbèterde [[snelspoel]]. Al vlogge wördden d'r ok weefschoelen lösedaone in [[Deepn]], [[Eanter]] en [[Holten]].

De textieltechnicus Ainsworth begunden pruven te nemen mit nog fienere soorten ketoen zoas [[drokketoen]] en [[cambric]]. De NHM vreug hum een modelweveri'je en [[vlasspinneri'je]] te stichten ecombineerd mit een agentschop. Zien keuze völ op de umgeving van 't kruuspunt van de straotweg van Zwolle naor Almelo mit de revier de [[Regge]]. In een directievergaderige wördden veur dizze plek een name uuteprakkezeerd: [[Nijverdal]]. De bedrievigheid zol uutgruuien töt de tègenwoordige plaatse mit dizze name. De eerste stien veur 't febriek wördden elegd op 14 meie 1836.

Ainsworth kwaamp te wonen in de körtbi'j elegen olde [[havezate]] [[De Eversberg (havezate)|De Eversberg]]. Daor kwaamp e in 1841 onverdachts uut de tied. Hi'j wördden begraven in Goor, daoraj zien grafmonement - deur de plaatselijke bevolking uut daankberheid op-ericht - nog altied kunt vienden op de olde gemientelijke begraafplaatse an de Laarstraote - Heman Heijermanstraote.

==Rifferenties==
*[http://www.dodenakkers.nl/beroemd/maatschappij/62-ainsworth.html Ainsworth en zien graf] op [http://www.dodenakkers.nl/ www.dodenakkers.nl]
*[http://www.nationaalarchief.nl/katoen/html/declercq_katoenbron5.html Een brief van Ainsworth] op de webstee van [http://www.nationaalarchief.nl 't Nationaal Archief]

{{Dia|Dit stok is eschreven in 't [[Zuudwest-Zuud-Drèents]] van de Drèents-Oaveriesselse grèensstreek.}}

{{DEFAULTSORT:Ainsworth, Thomas}}
[[Kategorie:Drèents artikel]]
[[Kategorie:Brits oondernemmer]]
[[Kategorie:Geschiedenis van de textielindustrie]]
[[Kategorie:Industriële geschiedenis]]
