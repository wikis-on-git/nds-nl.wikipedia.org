{{Titel kleine letter}}
'''n Ham''' (sprek oet: ''nnám'', [[Nederlaands|Hollaands]]: ''Den Ham'') is n [[breenkdoarp]] in de gemeante [[Tweanteraand]], op ongevear 15 km op t noordwestn van [[Almelo]] en har per 1 jannewoari [[2006]] 5804 inwonners. Terwiel at t doarp zik rechtevoort op Tweante richet, is t van vroger oet n [[Sallaand]]s doarp, wat ook te heurn is in öare sproake.

Töt an [[1 juli]] [[2001]] heurdn n Ham en [[Vroomshoop]] bie mekoar in de gemeente n Ham. In 2001 wör t bie t [[Vjenne]] in eliefd, mear n joar later in [[2002]] in de gemeente Tweanteraand.

==Geskiedenisse==
Al in [[1333]] wör n Ham vuur t eerst (as [[karspel]]) eneumd in ne leenakte van n [[Hear van Egede]].

t Midln van t oolde [[esdoarp]] is n breenk, met doarnöast t euldste bouwsel: nen in [[Gotiek|gotiesn]] stiel ebouwdn toorn van de [[Nederlaands Hervormde Karke|Hervörmde Koarke]] (tusken ongevear 1325 en 1425 ebouwd). Töt deepe in t 19e joarhonderd deedn de leu oet n Ham vuural boern: völle [[veeboer|vee-]] en [[akkerboer]]n. Töt an ongevear [[1830]] was t in n Ham gin vetpot. Det wör wat better noa de [[industriële revolusie]].

Rechtevoort wont dr in n Ham vuural [[protestantisme|protestaant]]n. Mear nog neet zo heel lange leedn steund n Ham neet bekeand um öaregeleuvigheaid, en de umwonnden neumdn t zelfs ''n Goddeloozn Ham''. in t Gebeed van de vuurmoalige gemeente n Ham hef de Gerefformeerde Boondsgemeente 3300 leedn en de Gerefformeerde Koarke 1600, op n inwonnertal van ongevear 15.000. 

Toew at n Ham bie t Venne köm beheuld n Ham eerst zin eegne gemeentehoes. Noa de inliewige in de Tweanteraand is disn dr achterhen edoan.

==Bereikboarheaid==
n Ham kö'j neet makkelik komn. Neet met t [[Openbaar Vervoer]] mear met n auto ook neet. Vuur t doarp hen löp de [[N341]] [[Eerde]]-[[Vroomshoop]], nen 80-weage den at bekeand steet as ene van de meuiste weagn van Neerlaand. Vanof n Ham löp disse weage noar t westn op [[Omn]] (vuurbie [[Laandgood Eerde]]) an en noar t oostn op Vroomshoop, [[Westerhoar]]-[[Vjensewieke]], woer at'e oeteaindelik bie [[Kloosterhoar]] oetkeump. Wat Openbaar Vervoer angeet kö'j allene in n Ham komn met de busse: liene 81 (Ommen-Larcom - Ommen NS - Den Ham - Westerhaar) en liene 594 (n Ham - [[Nijverdal]])

==Bekeande leu oet n Ham==
*[[Marloes de Boer]] ([[30 jannewaori|30 januwoari]] [[1982]], anvoorster van t [[Neerlaands Vrouwleuvoetbalelftal]] en t [[FC Tweante (Vrouwleuvoetbal)|Vrouwleu-elftal van FC Tweante]], geboorn in n Ham)
*[[Sanne Nijhof]] ([[20 oktober]] [[1987]], wun t eerste seizoen van [[Holland's Next Top Model]], wont in n Ham)

==Mooi um te weetn==
Alle joarn hebt ze in n Ham t Historisch Schouwspel, woerbie at de geskiedenisse van t doarp en de strekke wordt noa espöld duur ongevear 130 man in historiese kleare.

==Oetgoande verbeendige==
*[http://www.atlas1868.nl/ov/denham.html Kaarte van de vrogere gemeente in 1868]
*[http://www.denham-vroomshoop.nl/den-ham.htm Informasie oawer n Ham en Vroomshoop]

{{Tweanteraand}}


[[Kategorie:Tweants artikel]]
[[Kategorie:Plaatse in Oaveriessel]]
[[Kategorie:Vroggere gemiente in Oaveriessel]]
[[Kategorie:Sallaand]]
[[Kategorie:Tweante]]
