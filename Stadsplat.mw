t '''Stadsplat''' of '''stadplat''' is n verzammeling [[dialekt]]n wat wörd sprökn in de gröttere steadn in t [[Nedersaksisch|Neersassies]] gebeed. t Is n vörm van t [[Neerlaands]], met Neersassiese kenmearken, zo as oetsproake en n paar dialektwöarde en [[Tweantse zegswiezen|zegswiezen]] dr deur. Veural in de gröttere [[Tweante|Tweantse]] steadn [[Almelo]], [[Hengel (Oaveriessel)|Hengel]] en [[Eanske]] wörd dit dialekt sprökn. Vake sprekt of begriept sprekkers van t stadplat t echte dialekt oet de umgeaving nich mear.

==Kenmearken==
===Oetsproake===
Neersassiese kleenkers en metkleenkers wordt toopast in t Neerlaands. t Bekeandst bint de -ee en de -oo en de -eu, dee nich vergliedt (nen [[tweeklaank]] wordt), mer ne [[eankelklaank]] blieft. Ook de -ui en -ei bint aans as in t [[Standaard Nederlaands]]; ze begint heuger en mear veurin in de moond. De -au kleenkt mear as ne -oo dan as ne -aaw.

Elk woard wat in t Hollaands op -en eandigt, wörd in t stadsplat oetsprökn met nen lettergreepkleenker, den't ekeuzn wörd ofhaankelik van de plek van oetsproake van de veurgoande metkleenker; de wearkwöarde ''lopen'', ''eten'' en ''werken'' wordt dus oetsprökn as ''loop-m'', ''eet-n'' en ''werk-ng''. Wat leu probeert dit teegn te goan, en probeert de leste lettergreep volledig oet te sprekn, woardeur t wier tevölle noadruk krig: ''loopuhn'', ''eetuhn'' en ''werkuhn''. Groepen metkleenkers wordt teruggebracht (kleenkerreduksie): bv. ''borst'' wörd oetsprökn as ''bos'', en ''tegen'' wörd ''teeng''.

Wieders is t stadsplat [[rhotisisme|non-rhoties]], wat beteeknt det ne -r an t eande van n woard of noa n kleenker nich wörd oetsprökn; ''moeder'' wörd oetsprökn as ''moede''.

Ook wörd dr völ [[ofzwakking (sproaklear)|ofzwakking]] of ''lenisie'' toopast. Hierbie wordt harte stemloze plofklaankn (''p'', ''t'' en ''k'') ofzwakt töt ne zachte stemhebnde plofklaank (''b'', ''d'' en [[Duuts]]en ''g'') as ze tusken twee kleenkers in stoat. t Zinneke "Dat kun je maar beter niet opeten" wörd oetsprökn as "da kuj ma bede nie obbeetn".

Hieroet blik ook dat stadsplat de saamntrekkings oet t Neersassies gebrok: ''wil ik'', ''kun je'', ''zullen we'' , ezw, wordt saamntrökn as ''wi'k'', ''ku'j'' en ''zu'w''.

===Wöarde en zegswiezen===
De basis van de stadsplatte wöardeskat is t Hollaands, mer hierdeurhen wordt völ dialektwöarde doan. Bekeande veurbeelde zeent ''onmeundig'' en ''kats'', dee sprekkers broekt zoonder noadeanken:
*"Het ging onmeundig hard" - "het ging ontzettend snel."
*"Ik heb dr kats niet meer aan gedacht" - "ik ben het compleet vergeten".

Völ heurde zegswiezen bint: "ik heb de band lek"(i.p.v. ''Mijn band is lek'') en "De ruiten los" (i.p.v. ''de ramen open'').

==Bekeande sprekkers==
*[[Ilse DeLange]] - Zängeresse oet Almelo
*[[Herman Finkers]] - komiek en leedjesskriever oet Almelo

[[Kategorie: Tweants artikel]]
[[Kategorie: Taol]]
