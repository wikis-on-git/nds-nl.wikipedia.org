[[Ofbeelding:LocatieNiekarks.png|thumb|250px|Kaort van 't Niekarkse dialectgebied]] 
't '''Niekarks''' is een [[West-Veluws]] en [[Nedersaksisch]] [[dialekt|dialect]] dat espreuken wort in de [[Gelderlaand|Gelderse]] gemeente [[Niekark]]. 't Niekarks is stark verwant an dialecten as 't [[Putters]] (veural 't dialect van [[Diermen]]), 't [[Barrevelds]], [[Armeloos]] en 't [[Harderwieks]]. 't Niekarks ku-j beschrieven as een Nedersaksisch dialect mar wel mit een bonk [[Nederfrankisch]]e invleujen.

==Kenmarken==
A-j naor 't Nedersaksische taolgebied kieken zie-j dat 't Niekarks aorig zujelijk leit, de [[Utrechs-Alblasserwaards|Utrechs]]e, [[Hollaans (dialekt)|Hollanse]] en [[Betuws]]e invleud is daor dan ok wat groter as in d' are dialecten. 

Taolkundig ezien leit 't Niekarks meer tegen 't Barrevelds en 't Putters an mar 't het ok wat weg van 't [[Bunsjoots|Bunschoots]], zo heur je in sommige gevallen in 't Niekarks ''-tsje'' as uutgang van verkleinwoorden in plaots van ''-tje{{small()|n}}'' zoas in de wat noordelijker elegen dialecten (vergeliek 't Bunschootse ''appeltsie'' mit 't Niekarkse ''appeltsje'' en 't noordelijkere ''appeltjen'') en 't woord ''ootje'' of ''ootjie'' dat alleen veurkomt in de umgeving van Niekark, Bunschoten en Putten. 

Je zien der ok verschiensels die-j in de meeste are dialecten niet (meer) terugzien, zoas de ''oe'', waor de meeste Veluwse dialecten een ''o'' hen, bieveurbeeld in woorden as ''oenweer'', ''oender'', ''hoend'', dit verschiensel kump oek veur in de umgeving van [[Barreveld (daarp)|Barreveld]] en in een bepaold gedeelte van [[Putten]]. 

De ''sj''-klank is aorig lang an-ebleven a-j 't vergelieken mit de rest van 't Veluwse taolgebied (tot roend [[1950]]), je heuren 't noen nog in [[Niekarkerveen]], [[Holkerveen]] en bie ouwe minsen.

==Schrieverie==
Der is ok een dialectboek uut-ebrocht over 't Niekarks: ''<nowiki>'</nowiki>t Niekarks: umgangstaol, uutdrukkinge en gezegdes'', hierin staot een lange alfebetische woordeliest mit typisch Niekarkse dialectwoorden en uutdrukkingen en gezegdes. 't Boek ''Ezelsoren'' van Aalbert van der Horst is ok eschreven in 't Niekarks. 't Niekarkse dialect wort veerder nog gebruukt in 't [[Woordenboek van de Gelderse Dialecten]] (WGD) dat uut-ebrocht is deur de [[Iesselakkedemie]].

Veur een koppel Niekarkse dialectwoorden en uutdrukkingen ku-j 't best effen kieken bie 't artikel [[Veluwse taalwiezer]]. 

==Niekarks tellen==
{|
! Ciefer
! Niekarks
|-
| 1
| een
|-
| 2
| twee
|-
| 3
| drèè
|-
| 4
| vier
|-
| 5
| vuuf
|-
| 6
| zes
|-
| 7
| zeuven
|-
| 8
| acht
|-
| 9
| negen
|-
| 10
| tien
|}

{{Dia|Disse pagina is eschreven in 't '''Niekarks'''.}}

[[Kategorie:West-Veluws artikel]]
[[Kategorie:Veluws]]
