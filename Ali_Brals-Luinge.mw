'''Ali Brals-Luinge''' ([[Grol]], [[1920]] - [[Assen]], [[13 november]] [[2009]]) was een [[Drenthe|Drèentse]] schriefster en veurdrachtskeunstenaor.

Ze is geboren en op-egruuid in Grol. Mit heur man Albertus Brals woonden ze later in [[Westervelde]] bi'j [[Nörg]], daoras de twei een centraole rolle in 't dörpslèven speulden. In 1946 richtten ze mit hum een tenielveriening op. Van de [[Vrouwen van nu|Plattelaandsvrouwen]] in [[Nörg]] wördden ze in 1957 presidente; in 1960 kwaamp ze in 't previnciaol bestuur.

In de jaoren vieftig begunden ze te schrieven in 't Drèents; ze wun een pries in een verhalenwedstried van [[Radio Noord]]. Ze schreef veur 't tiedschrift ''[[Oeze Volk]]'' en veur de rubriek 'Van de Drentse schrieftaofel' in de ''[[Drentse en Asser Courant]]''.

Veur schoelen, gemientes en verienings hef ze een köppel revues eschreven, mar ze is boavenal bekend van meer as 3000 veurdrachten die as ze in Noord- en Oost-Nederlaand hef ehölden. Een fossien daorvan kwaamp in 1975 uut onder de titel ''En toen, en toen ...: gutige gezegden oet mondties van smorkies, prugelies en porkies''. Daorop volgden de bundels ''En toen... zag ik...'' (1977), ''Kiek us mam, 't regent krummels'' (1981) en'' 't Is mor hoe je 't bekiekt: Ali Brals vertelt'' (1984). In heur leste bundel ''Allien... en toch wieder'' (1988) vertelt ze van de ziekte en 't oaverlieden van heur man.

Mit de schriever [[Roel Reijntjes]] meuk ze een LP daoras heur bekendste verhalen op staot. Een paar daorvan waren in 1968 al verschenen in de deur [[Hans Heyting]] samenestelde bundel ''Op de Gribbelgrab''.

In de jaoren tachtig was ze lid van de kemissie die de officiële [[Drentse spelling|Drèentse schriefwieze]] ontwikkeld hef.

==Bronnen==
*[http://www.encyclopediedrenthe.nl/Brals-Luinge,%20Ali Encyclopedie Drenthe Online]
*[http://www.rtvdrenthe.nl/nieuws/42147/schrijfster-ali-brals-luinge-overleden RTV Drenthe]
*[http://www.huusvandetaol.nl/content/view/413/1/ Huus van de Taol]

[[Kategorie:Drèents_artikel|Brals-Luinge, Ali]]
[[Kategorie:Schriever in 't Drèents|Brals-Luinge, Ali]]
