[[Ofbeelding:Karte völkerwanderung.jpg|thumb|300px|De Grote Volksverhuzing tussen de vierde en viefde ieuw]]
De '''Grote Volksverhuzing''' was 't binnendringen van verscheiden stammen in de [[Romeinse Riek|Romeinse gebieden]] tussen de vierde en de zesde ieuw. Opejeugen deur de [[Hunnen]] en elokt deur de riekdommen van 't poletiek gengelachtige [[West-Romeinse Riek]] trökken veurnamelk [[Germanen|Germaanse]] stammen de Romeinse gebieden binnen. Mangs gunk 't um veraoverings, mangs um vredig eriegelde ingebruukname van nei gebied. In 't veule starkere Oost-Romeinse of [[Byzantiense Riek]] kregen de migrerende stammen gien vaste voete an de grond. In West-Europa knapte uuteindelijk de Romeinse macht en stichtten een köppel Germaanse stammen heur eigen keuninkrieken.

Al in de darde ieuw sleuten de Romeinen verdragen mit Germanen van de aandere kaante van de gröppe (de ''[[limes (Romeinse Riek)|limes]]''). Der wördden ofepraot det ze in 't riek muchen leven as ze heur an de Romeinse wetten hölden. Zodoende wördden dizze Germanen ''[[foederati]]'' (bondgeneuten) van de Romeinen. Veur de lesten dienden ze as buffer tegen aandere invallers. Zo vestigden in 358 de [[Salische Fraanken]] heur in [[Toxandrië]], tegenwoordig de [[Kempen]] in zudelk Nederlaand en noordelk België. Zij kwamen uut de oostelk van [[Iessel]] en [[Rien]] elegen dielen van [[Germania]]; meugelk hebt ze heur name egeven an [[Sallaand]]. De Salische Fraanken wördden zuderd uut edreven deur de [[Saksen (vôlk)|Saksen]] uut 't hudige [[Noord-Duutslaand]]. De invloed van de Saksen in [[Noordoost-Nederlaand]] en Noord-Duutslaand vien ie töt op de dag van vandage terogge in beveurbield de [[Nedersaksisch]]e streektalen en gemienschoppelijke cultuurelementen. Saksen en aandere Germaanse stammen vestigden heur ok in [[Britannia (Romeinse pervincie)|Britannia]], waor mit de tied 't [[Engels]] voortkwaamp uut heur [[Oldengels|Angelsaksische taal]].

{{Dia|Dit artikel is eschreven in 't [[Zuudwest-Drèents]].}}

[[Kategorie:Drèents artikel]]
[[Kategorie:Geschiedenis van Europa]]
[[Kategorie:Germoans vôlk]]
[[Kategorie:Romienen]]
