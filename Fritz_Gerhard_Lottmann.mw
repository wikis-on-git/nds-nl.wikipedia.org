'''Fritz Gerhard Lottmann''' ([[Emden]], [[7 oktober]] [[1880]] - [[Oldenbörg]], [[2 september]] [[1918]]) was een [[Oostfraislaand|Oostfriese]] schriever. In Nederlaand is e ok wal bekend van de [[Drèents|Drèentstalige]] aoverzetting van zien [[Platduuts|Platduutse]] roman ''Dat Hus sünner Lücht'' deur [[Jan Poortman]].

==Vrog leven en opleiding==
Lottmann was 't darde van zeuven kiender van veilingmeister Christoffer Hinderks Lottmann en zien vrouwe Sophie Marie, geboren Lüpkes. De vader kwaamp uut een olde Friese femilie; de moeder telde [[hugenoot|hugenoten]] onder heur veurolders.

In Emden gunk Lottmann naor 't gymnasium, mar daor gunk e ien jaor véur 't eindexamen vört. In [[Mönster]] en [[Bonn]] wördden hij opeleid töt laandmeter. In 1903 warkte hij in [[Witten]]; een joar later in [[Sønderborg]] op 't toen [[Pruusen|Pruusische]] eilaand [[Als (eilaand)|Als]]. Daor leerde hij zien toekomstige vrouwe Elisabeth Forster kennen. Ze verhuusden in juni 1906 naor Emden en trouwden daor. Zeun Gerhard wördden in 1907 geboren, dochter Nora in 1908.

In Witten wördden Lottmann mede-eigenaar van een laandmetersbureau. In 1910 deu hij asnog zien eindexamen in [[Haorbörg]] (bij [[Hambörg]]), waornao hij in [[Gießen]] laandbouw, netuurkunde en geologie gunk studeren. In 1911, 't jaor waorin e promoveerde, nam e 't anbod an um leraar te wörden in [[Montevideo]]. Toen det anbod begun 1912 inetrökken wördden, had Lottmann een financieel slimme tied.

Nao körtdurige warkzaamheid as laandbouwkundig verzekeringsagent opende hij in febrewaori 1913 in [[Oldenbörg]] samen mit zien vrouwe een schoele veur bijlessen.

==Eerste Wereldoorlog en schrieverije==
Nao 't uutbreken van de [[Eerste Wereldoorlog]] lokte 't de aovertuugde pacifist um töt zomer 1916 uut dienst te blieven. In dizze tied schreef e de roman ''Dat Hus sünner Lücht'' in de [[Oostfreisk Nederduutsk|Oostfriese]] variaant van 't [[Platduuts]]. Wegens een zwak harte kun e via [[Genf]] weerummekeren naor Duutslaand en kwaamp in [[Rastede]] terechte. In 1918 kreeg e een uutgever geïnteresseerd in zien roman. In augustus van det jaor völt e ten prooi an de [[Spaanse griep]] die in Europa woedde, en op 2 september kwaamp e uut de tied in zien huus in Oldenbörg.

Mit 't schrieven van de eerste langere roman in 't Oostfries trök Lottmann in Noordwest-Duutslaand behoorlijke andacht. De gebeurtenissen in ''Dat Hus sünner Lücht'' bint gebaseerd op 't leven van zien grofva Fritz Wiarda Lüpkes, die as heufdonderwiezer in [[Oldersum]] warkte. Een riege personages is op inwoners van Oldersum gebaseerd. Deur de vrogge dood van de schriever bint verscheiden van zien warken onaf. In 1932 verscheen van de [[Drenthe|Drèentse]] schriever [[Jan Poortman]] een [[Drèents|Drèentstalige]] aoverzetting van ''Dat Hus sünner Lücht'' onder de titel ''Siebo Siebels' zwoare gaank (Het huus zonder locht)''.

==Uutgaven==
* ''Freyse Staatjes und Lieder eines wandernden Friesen'' (Emden 1905, onder 't pseudoniem Fritz Fresenus)
* ''Aura Academica'' (roman, Leipzig 1906)
* ''Dat Hus sünner Lücht'' (roman, Hambörg 1919. Hedrok 1989 deur Schuster Verlag, Leer)
* Verscheiden onuutegeven warken (romans, tenielwark)

{{Dia|Dit stok is eschreven in 't [[Zuudwest-Zuud-Drèents]].}}

{{DEFAULTSORT:Lottmann, Fritz Gerhard}}

[[Kategorie:Drèents artikel]]
[[Kategorie:Duutslaand]]
[[Kategorie:Platduutse schriever]]
