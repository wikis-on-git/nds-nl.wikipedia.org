[[Ofbeelding:Map - NL - Dalfsen - Wijk 07 Leusenerveld - Buurt 07 Verspreide huizen Ruitenveen.svg|thumb|Ligging van 't Roetenvene (rood) in 't Leusenerveld (rose) binnen de gemiente Dalsen (gries)]]
't '''Roetenvene''' ([[Nederlaands]]: ''Ruitenveen'') is een [[buurtschop]] in 't zuudwestelijke butengebied van 't dörp [[Neilusen]] in de [[Dalsen (gemiente)|gemiente Dalsen]], in de Nederlaandse pervincie [[Aoveriessel]].<ref>[https://indd.adobe.com/view/ecf4ff16-984d-4977-a603-6b0ee4e1410c ''Bij ons in Dalfsen: editie 2020'' (gemientegidse van Dalsen)]</ref> In 't Roetenvene woont zo'n 470 mèensen in verspreide huzen. 't Grotere gebied waor 't Roetenvene in lig wördt 't [[Leusenerveld]] enuumd.

==Wegen en ligging==
De mieste bebouwing lig an de weg Ruitenveen, die parallel löp an 't daoronder elegen Westeinde (de [[Pervinciaole weg 758|N758]]). De weg Ruitenveen stiet an 't westelijke end haoks op de Staphorsterweg en an 't oostelijke end op de Jagtlusterallee. Ok haoks op de weg Ruitenveen, deur de midden, löp de Petersweg. An dizze weg lig basisschoele Het kompas.

Onder 't Roetenvene lig 't [[Dalserveld]]; ten noorden lig de Neiluseger buurtschop [[De Meele]]. Aj vanof 't Roetenvene 't Westeinde naor 't westen toe volgt, koj uuteindelijk aover 't spoortraject [[Zwolle]]-[[Möppelt]] en deur 't Zwolse bedrieventerrein de [[Hessenpoorte]].

==Laandschop en bebouwing==
't Roetenvene wördt ekenmarkt deur bossies, [[holtwal|holtwallen]], [[holtsingel|holtsingels]] en lanen. Der is veurnamelijk [[lintbebouwing]] mit boerderijen in een dubbele ontginningsasse (an de wegen Westeinde en Ruitenveen). De boerderijen bint heufdzakelijk van 't [[hallenhuusboerderije|hallenhuustype]], mit lege geuten en [[wolfsdak|zadeldaken mit wolfsenden]].

==Geschiedenis==
===Ontstaon===
Van oorsprong is 't Roetenvene een agrarische nederzetting. De ontstaonsgeschiedenis is dezölfde as die van 't dörp Neilusen: de bewoning kwaamp mit de ontginning van 't gebied deur de [[Luessener Compagnie]]. Dizze compagnie wördden in 1631 opericht deur inwoners van Zwolle, [[Kampen (Overiessel)|Kampen]] en Lusen ('t tegenwoordige [[Oldlusen]]) um de [[veenderije|veengronden te vervenen]] en de moerassen te ontginnen. Rond 1635 wördden der op de plaatse van 't hudige Westeinde een ofwateringskenaal egraven det uutmondde op de [[Vechte]]. Hierlanges ontstunden weilaanden en akkerlaanden veur [[boekweite]] mit [[elze|elzen]] en [[es (plaante)|essen]] langs de raanden. Op de nog onontgonnen [[woeste grond|woeste gronden]] graozden vernamelijk schaopen; in die tied waren der veul [[schaopskooi|schaopskooien]].<ref>[http://ruitenveen.nl/historie/ Geschiedenis op de webstee van Buurtvereniging Ruitenveen]</ref>

===Name===
In 17de-ieuwse inschrievingen in 't deupboek van Neilusen koomt de schriefwiezen '(Nieuwe) Ruijtenveen', 'Routenveen' en 'Ruitenveen' veur. De name is ofeleid van de buurtschop [[De Ruten]], die wiederop naor 't noordwesten lig, tussen de [[Stienwetering]] en de [[Rieksweg 28|A28]]. Olde vermeldingen van dit leste gebied bint 'die Rute' (1381-1383), 'De Ruete' (1434), 'De Ruijte' (1456) en 'De Rute' (1459). Dizze name lek te komen van 't woord roet, oftewal onkruud.<ref>[https://www.plaatsengids.nl/ruitenveen Plaatsengids.nl aover 't Roetenvene]</ref><ref>[https://www.plaatsengids.nl/de-ruiten Plaatsengids.nl aover De Ruten]</ref>

===Verkavelings===
't Laandbouwgebied wördden algedurig uutebreid en der ontstunden smalle kavels en diepe laanden. Deur de bevolkingsgrui en de ontginning kwaamp der benoorden 't hudige Westeinde een tweede woonasse. 't Zogenaamde achterpad, nou de weg Ruitenveen, löp nog aordig grillig. Veurnamelijk deur de verkaveling in de jaoren vieftig van de twintigste ieuw ontstund der achter 't Westeinde en Roetenvene een laandbouwgebied mit een aoverwegend open en grootschalig kerakter. Bij de leste [[ruilverkaveling]] in 't gebied wördden der verscheiden maotriegels etröffen um de beste productie-umstaandigheden te kriegen veur de duurzame laandbouw.

Mit de anleg van bossies en arf- en perceelbeplaanting perbeert ze 't laandschop weer in de historische staot terogge te brengen.<ref>[http://ruitenveen.nl/historie/ Geschiedenis op de webstee van Buurtvereniging Ruitenveen]</ref>

==Buurtfeesten en -bijienkomsten==
't Roetenvene hef een in 1985 operichte buurtverieniging. De buurtschop organiseert alle jaoren een buurtfeest en een bowlingaovend. Um de twee jaor, as der een [[Wereldkampioenschop voetbal|WK]] of [[Europees kampioenschop voetbal mannen|EK]] voetbal espeuld wördt deur 't [[Nederlaands voetbalelftal|Nederlaands elftal]], kump 't gros van de bewoners in een tente bijien um de wedstrieden van 't Nederlaands elftal te bekieken.

==Beriekberheid==
't Roetenvene hef een eigen bushalte, waor regioliende 29 (Zwolle - '''Roetenvene''' - Neilusen - [[De Vaort (plaatse)|De Vaort]] - De Vaort Magnolia - [[Slagharen]] (- [[Coevern]])) en scholierenliende 649 dienst doet. Aoverdag deur de weke rid de 29 een halfuurdienst. 's Weekends en 's aovends nao 19:00 rid de 29 een uurdienst.

==Uutgaonde verwiezings==
* [http://www.ruitenveen.nl/ Webstee van Buurtvereniging Ruitenveen]

== Verwiezings ==
<div class="references-small">
<references>
</references>
</div>

{{Dia|Dit stok is eschreven in 't [[Zuudwest-Drèents]].}}

[[Categorie:Drèents artikel]]
[[Categorie:Plaatse in Oaveriessel]]
[[Categorie:Neilusen]]
