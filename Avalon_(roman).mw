'''Avalon''' is 'n roman, eschrèven deur de Amerikaanse schrijster Anya Seton. 't Wed publiceerd in 1965.

't Is 'n fictief verhaal en giet aover 't lèven van Sint Rumon en Merewyn, met 'n brede historische achtergrond van de Angelsaksische Engelaand en de invasies van de Vinkingen in Engelaand en hun kolonisatie naor Ieslaand, Gruunlaand en Noord-Amerika.

't Boek rich zich op Rumon en Merewyn: hun ries en intrèden in 't Engelse hof; Merewyn' ontvoering deur Vikingen, en de zuuktochte van Rumon töt de einde van de eerde, um Merewyn weer te kriegen. En uuteindelijk de hereniging van beiden in Engelaand.

=== Saom'vatting===
't Verhaal begunt in 't jaor 972, toen Romieux de Provence, 'n jonge edelman die ofstamt van de lègendarische Karel de Grote en keuning Alfred, zien geboortelaand, Fraankriek, verliet. Um in Engelaand bi'j zien oome, keuning Edgar, 'n spannend lèven te gaon leiden. 
Maar, nao 'n schipbreuk an de kust bi'j Cornwall mut e met 'n peerd allene verder. Onderweg ontmuut e Merewyn, 'n tienermaachie, die beweert 'n ofstammeling te wèèn van de lègendarische keuning Arthur. Saom' gaot zi'j naor Merewyn's huus, umdat Rumon ok die kaante op mut. Maar daor an ekom zit e op-ezaodelt met de stärvende moe van Merewyn, terwöl e metiene verder wol naor zien oome, keuning Edgar. Merewyn's moe vertellen veur dat zi'j stärven an Romun dat Merewyn gien ofstammeling is van keuning Arthur, maar dat d'r 15 jaor terugge een Viking-plundering waar ewest, en dat zi'j heur man hadden vermoord (disse is ofstammeling van Arthur) en dat iene van de Vikkingen heur had verkracht: Daor is Merewyn 'n kind van. Rumon mussen beloven dat geheim te holden, en dat Merwyn 't nie mog weten. Hi'j mus heur ok naor heur vermiende tante brengen, Merwinna, abdis van Romsey Abbey.

Naor heur dood mus Rumon Merewyn met nem, en saom' gung zi'j op ries van Cornwall naor Engelaand.
