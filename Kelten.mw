[[Ofbeelding:Celtic expansion in Europe.svg|upright=1.5|thumb|right|Verspreiding van Keltische volken mit de tied, in de treditionele opvatting]]
De '''Kelten''' bint een groep [[Indo-Uropese taolen|Indo-Europese volken]] in dielen van [[Europa (werelddeel)|Europa]] en [[Anatolië]] die [[Keltische talen]] praot en aandere mandielige culturele kenmarken hebt.

==Volken==
In de klassieke tied wördden de term gebruukt veur een bevolkingsgroep die juust ten noorden van 't middellaandse-zee-gebied lèefde, van [[Galicië (Spanje)|Galicië]] in 't westen töt [[Galatië]] in 't oosten. In de mederne tied wördt mit Keltische volken mit name de [[Weelsen]], [[Schotten]], [[Ieren]], [[Koornsen]], [[Manxen]] en [[Bretonsen]] beduud, die nog in meerdere of mindere maoten Keltische talen praot.

Historische Keltische groepen waren onder meer de [[Galliërs]], [[Keltiberiërs]], [[Gallaeci|Galiciërs]], [[Galatiërs (volk)|Galatiërs]], [[Keltische Britten|Britten]] en [[Gaelsen]]. De verbaanden tussen Keltische etniciteit, taal en cultuur bin ondudelk en is nog aordig wat drokte aover. In 't bezunder giet die drokte aover de menieren waorop de [[iezertied|iezertiedvolken]] in Groot-Brittannië en Ierlaand as Keltisch eziene mut wörden.

[[Ofbeelding:NudeCeltwarrior.jpg|thumb|left|100px|Bieldtien van een Keltische strieder, 1e ieuw veur Chr., [[Bretagne]]]]
==Oorsprong en verspreiding==
===Theorie van oorsprong in centraol Europa===
De geschiedenis van 't veurkeltische Europa en de oorsprong van de Kelten bint ze 't ok nog niet aover uut. Iene theorie wil det de [[proto-Keltische taal]] ontstaon is in de [[urnenveldencultuur]] in de late [[bronstied]], die rond 1200 v.Chr. opkwaamp. Dizze theorie leg een verbaand tussen de Kelten en de iezertiedse [[Hallstattcultuur]] (zo 800-450 v.Chr.) die volgde op de urnenveldencultuur. De name van de Hallstattcultuur verwis naor de rieke grafvondsten in [[Hallstatt]], Oostenriek. Dit diel van centraol Europa wördt daorumme in dizze theorie wal eziene as 't gebied van herkomst van de Kelten. Tegen de tied van de [[La Tène-cultuur]] die volgde (vanof zo 450 v.Chr.) had de Keltische cultuur hum westerd uut verbreid - via [[diffusionisme|culturele deurgave]] of volksverhuzings - naor [[Frankriek|Fraankriek]] en de [[Laege Laanden (staotkunde)|Lege Laanden]], de [[Britse eilaanden]], 't [[Iberisch schiereilaand]] en [[Noord-Italië]].

[[Ofbeelding:Scuto Battersea BritMu252a.jpg|thumb|100px|'t [[Battersea-schild]], een ceremonieel bronzen schild van rond de 3e-1e ieuw veur Chr., is een veurbield van La Tène-Keltische keunst]]
===Theorie van oorsprong an de Atlantische kust===
Volgens een aandere theorie ontstund de proto-Keltische taal nog vrogger, tiedens de [[Atlantische bronstied]] an de west-Europese kust, en gunk de verspreiding oosterd uut. Mit det de Kelten heur in zuudoost-Europa vestigden, reikte de Keltische cultuur töt in centraol Anatolië, in 't hudige [[Turkije]]. De eerste veurbielden van Keltische taal daor as gien stried aover is, bint de [[Lepontische taal|Lepontische]] opschriften uut de zesde ieuw v.Chr. uut 't hudige Noord-Italië.

===Gebiedsverlies===
De Kelten hadden 't vake in 't wier mit de [[Olde Rome|Romeinen]]. Ie hadden de [[Romeins-Gallische oorlogen]], de [[Keltiberische oorlogen]], de [[Gallische oorlogen]] en de [[Romeinse veraovering van Brittannië]]. Tegen de eerste ieuw veur Chr. waren de mieste Keltische gebieden bij 't [[Romeinse Riek]] edaone. Tegen zo 500 nao Chr. was de Keltische cultuur, deur [[romanisering]] en de [[Grote Volksverhuzing]] (waorbij veurnamelk [[Germanen|Germaanse]] stammen West-Romeins gebied binnentrökken), miest beparkt töt Ierlaand, West- en Noord-Brittannië en [[Britanie|Bretagne]].

==Maotschoppije en cultuur==
De Kelten lèefden verspreid, in kleine dörpen, mangs in [[heuvelfort|heuvelforten]] en, vanof de late iezertied, ok in [[oppidum|oppida]]: grotere, verstarkte plaatsen mit töt een paar duzend bewoners.

===Klassen===
Veur zowied der bronnen beschikber bint, schetst die een Keltische iezertiedcultuur die formeel ebaseerd was op sociale klassen en 't keuninkschop. 't Kan wezen det dit mar een bepaolde, late fase van de structuur van Keltische samenlevings ewest hef. Volgens de mieste beschrievings haj drei klassen: een [[aristocratie]] van kriegers, een intellectuele klasse waor onder meer [[druïde]]s, dichters en rechtsgeleerden diel van uutmaakten, en de rest. De druïdes waren de priesterklasse van de [[olde keltische godsdienst|keltische godsdienst]]. Naor profetische zieners wördden ok verwezen mit de term [[vates]].

De Kelten waren [[slavernije|slavenholders]] en verkregen heur slaven deur oorlog en rooftochten; wieder wördden mèensen as straf of wegens schulden töt slaaf emeuken.

===Economie===
Deur de Keltische laanden leupen wegen die diel uutmaakten van de grotere Eurazische haandelsroutes. Der wördden ehaandeld in beveurbield tin, lood, iezer, zulver en gold. Keltische smeden maakten waopens en sieraoden veur de internationale haandel. Protogeld in de vörm van ringen, bellegies enzowieder, en later ok muntgeld, was in ummeloop.

===Taal en schrieverije===
Keltische talen op 't Europese vastelaand bint haoste uutslutend aovereleverd in de vörm van opschriften en plaatsnamen. Keltische talen in de Britse eilaanden bint vanof de 4de ieuw nao Chr. attesteerd in de vörm van [[ogham|ogham-opschriften]] op stienen monumenten, al is 't wisse det der daor al veule langer Keltische talen epraot wördden. In plaatse van schrieverije haj een starke mondelinge treditie, waorbij een belangrieke rolle espeuld wördden deur [[bard|barden]]. Zij waren verhalenvertellers, dichters, componisten, mondelinge historici en genealogen.

De Keltische schrieverije begunt mit [[Oldiers|Oldierse]] teksten van rond de achtste ieuw nao Chr. De [[Keltische mythologie]] wördt aover eschreven in de [[vrogge Ierse schrieverije]] en de [[middelieuwse Welshe schrieverije]]. De mieste schrieverije deur darden aover de olde Kelten is van de haand van Griekse en Romeinse schrievers, die de Kelten vake in de hoeke van de [[barbaren|barbaarse volken]] zetten.

{{Dia|Dit artikel is eschreven in 't [[Zuudwest-Drèents]].}}

[[Kategorie:Drèents artikel]]
[[Kategorie:Kelten| ]]
