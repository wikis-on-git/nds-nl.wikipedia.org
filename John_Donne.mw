[[Image:Donne1616.jpg|220px|thumb|right|Donne, miniatuur deur Isaac Oliver (1616)]]

'''John Donne''' ([[Londen]], [[1572]] – Londen, 31 [[meert]] [[1631]]) was een dichter, skriever en predikant die de [[Engelse Renaissance]] in de tied van [[Elizabeth I|Elizabeth]] en [[Jacobus I|Jacobus]] luuster bi’jzettn.<br/><br/>

==Skoele==
Donne’s olders waarn kattelieken in een tied det de [[Anglicanisme|Anglicaanse staotskarke]] ‘paapse’ meensn vervolgdn. Zien moe stamdn af van de [[humanist]] [[Thomas More]] en zien va stamdn uut een olde [[Wales|Welse]] femilie. Hi’j worddn thuus eskoeld en gung daornao naor de universiteit. Vervolngs hef hi’j waorskienlik in [[Europa]] rond ereisd. In [[1591]] studeerdn hi’j rechtn.<br/><br/>

Op zuuk naor roem en ienvloed naamp hi’j diel an ekspedietsies teung de [[Spanje|Spanjaordn]], en hi’j kwaamp te warkn veur de hoge staotsman Sir Thomas Egerton. Dizze bracht hom ’t parlement in. Hi’j skreef veul gedichten, miest naor Lati’jns veurbeeld, mar oorspronkelek van aord deur zien skarpe verbeelding.<br/><br/>

==Trouweri’je==
Um zien charme en ''wit'' (onderholdende, geleerde humor) mochtn de vrouwgies hom geern liedn. In 1601 trouwdn hi’j mit Anne More. Zie duurdn gien toestemming te vraogen van heur va, Sir George More, umdet zo’n belaangriek man ’t mit ’t huwelik niet iens zol hebbn ewest. Anne’s va leut Donne een tiedlaank opslutn toen as hi’j heurden van de trouweri’je, en Donne raaktn zien anstelling bi’j Egerton kwiet.<br/><br/>

Donne reisdn in [[Fraankriek]] en [[Italië]], en terogge in Engeland lik ’t det hi’j stokkn hef helpn skriebn die teeng kattelieken ericht waarn. Hi’j skreef een propagandastok veur keuning Jacobus, ''Pseudo-martyr'' ([[1610]]), en wordden hierveur töt doctor in de letteren benuumd deur de [[universiteit van Oxford]]. Ok pendn hi’j een satirisch stokkien teeng de [[jezuïeten]], ''Ignatius his conclave''.<br/><br/>

==Geleuf==
Donne hef een melancholisch man ewest, die overwoong hef homzölf ’t leebm te beneem’m. In ’t wark ''Bianthanatos'' (van ’t [[Grieks]] veur zölfmoord) skreef hi’j aover de redens die een zölfmoord rechtveerdign kondn. Donne’s stried had ok mit ’t geleuf te maakn: hi’j vuuldn hom niet van zien eing heil verzekerd. Uut zien wark sprek een grote morele ernst, en hi’j höld hom bezig mit de perbleem’m tussn de Anglicaanse en de [[Rooms-Kattelicisme|Roomse karke]]. Hi’j hef eskreebm det elke karke die de kristelike beginselen hooghöld wel een waore karke mos weden. Tussn [[1607]] en [[1613]] skreef hi’j religieuze gedichtn die töt de beste in de [[Engelse literetuur]] erekend wordn.<br/><br/>

Er worddn op anedrongn det Donne veur de Karke van [[Engeland]] an ’t wark gaon, mar hi’j vuuldn hom niet weerdig en wol liever seculier wark, det hi’j aal niet viendn kon. Zöls Jacobus leut weetn det hi’j Donne veur de karke an ’t wark hebbn wol. <br/><br/>

==Bi’j de karke==
In [[1611]] kwaamp Donne veur Sir Robert Drury te warkn, daor as hi’j mit deur Fraankriek en de [[Lege Landn]] reisdn en die Donne’s femilie herbargdn. Donne skreef varzn bi’j trouweri’jen en aoverliedns, waoronder ’t aoverliedn van Drury’s dochtertien Elizabeth. Hi’j zat opni’j in ’t parlement en bleef perbeern um bi’j de staot in dienst te koem’m in plaots van bi’j de karke. Uuteindelek voltooidn hi’j zien Griekse en [[Hebreeuws|Hebreeuwse]] studies en een stok ''Essayes in Divinity'', en hi’j worddn in [[1615]] töt diaken en priester ewi’jd. Al rap worddn hi’j benuumd töt predikant van de koning en kreeg hi’j een theologische graod van de [[universiteit van Cambridge]]. Zien honderdzestig aover-ebleebm preekn wordn tot op de dag van vandage lezen.<br/><br/>

In [[1617]] kwaamp Donne’s vrouwe in ’t kraombed uut de tied. Dit speuldn zien gezondhied partn. In een karkeleke functsie reisdn hi’j naor [[Duutslaand]], en in [[1621]] worddn hi’j anesteld as deekn van [[St. Paul’s Kattedraal]], daor as hi’j zien belangrieke wark sekuur uutvoerdn. Erstellende van een slimme koorts skreef hi’j ''Devotions upon Emergent Occassions''. In de leste jaorn van zien leebm störvn verskilnde vriendn, kiender en zien olde moe. Nao zien dood worddn Donne begraobm in St. Paul’s, daor as nog altied een beeld van hom te bekiekn is.<br/><br/>

==Arfgoed==
Postuum worddn in [[1633]] Donne’s ''Poems'' uutegeebm. In [[1640]] publeseerdn [[Izak Walton]] een ''Life'' van Donne. Binn’n neengtig jaor nao zien dood bent Donne’s ''Poems'' seubm keer herdrokt; daarnao waarn de meensn minder drok op zien wark. Vanof de neengtiende en veural in de twintigste eeuw is der een ni’je, grote belangstelling ontstaon veur Donne’s proza en gedichtn. [[T.S. Eliot]] stund met zien stok ''The Metaphysical Poets'' an de wieg van een ni’je appreciaatsie van de [[metafysische dichters]] zoas Donne. Een kenmark van de metafysische pöezie, daoras Donne de grootste exponent van was, is de ''conceit'', de var uut-ewarkte metafoor die vake netuurkundige veurbeeldn gebruukt.<br/><br/>

Een religieus gedicht van John Donne, hier mit vri’je Drèentse vertaoling, is ''A Hymne to God the Father'', ok ''To Christ'' of ''Christo Salvatori'' eheetn:<br/>

{|
|-----
|
''Wilt thou forgive that sinn, where I begunn,''
: ''Which is my sinn, though it were done before?''
''Wilt thou forgive those sinns through which I runn''
: ''And doe them still, though still I doe deplore?''
:: ''When thou hast done, thou hast not done,''
::: ''for I have more.''
||||||||||||||||||||
''Vergeeft mien zundn, vanof det ik begundn,''
: ''mien zunde is ’t, al hebt ze ’t eerder daone.''
''Vergeeft de zundn die a’j licht hebt evundn,''
: ''die ’k niet kan laotn, die mit mi’j bint egaone.''
:: ''A’j det wilt doen, bi’j nog niet klaor,''
::: ''ik hebbe meer begaone.''
|}
<br/>
{|
|-----
|
''Wilt thou forgive that sinn, by which I’have wonne''
: ''Others to sinn, & made my sinn their dore?''
''Wilt thou forgive that sinn which I did shunne''
: ''A yeare or twoe, but wallowed in a score?''
:: ''When thou hast done, thou hast not done,''
::: ''for I have more.''
||||||||||||||||||||
''Vergeeft mien zundn, daor a’k mien naobers''
: ''mit hebbe wunn’n, det zie ’t ok zoldn doen.''
''Vergeeft de zundn die ’k eebm wus te laotn''
: ''mar die ’k opni’j deed, en slimmer nog as toen.''
:: ''A’j det wilt doen, bi’j nog niet klaor,''
::: ''ik hebbe arger daone.''
|}
<br/>
{|
|-----
|
''I have a sinn of feare that when I have spunn''
: ''My last thred, I shall perish on the shore;''
''Sweare by thy self that at my Death, thy Sunn''
: ''Shall shine as it shines nowe, & heretofore;''
:: ''And having done that, thou hast done,''
::: ''I have noe more.''
||||||||||||||||||||
''Mien zunde is de angst det a’k de tied verlaote''
: ''ie mi’j niet bi’j oe in oen stee wilt liedn;''
''geeft mi’j oen woord det, as ik starv’, oen Zunne''
: ''zal skien’n as Hi’j aal dut, en ok mi’j zal viendn;''
:: ''a’j det edaon hebt, bint mien zundn vot,''
::: ''dan bin ’k der bi’j vandaone.''
|}
<br/>

Drèentse vertaoling: Ni’jluuseger, 2006
<br/><br/>

==Bronnen==

* ''The New Encyclopædia Britannica''
* Grierson, Herbert J.C. (red.), ''Donne: Poetical Works'', Oxford University Press, 1971

[[Categorie:Drèents artikel]]
[[Categorie:Geschiednis]]
[[Categorie:Letterkunde]]
[[Categorie:Christendom]]
[[Categorie:Religie]]

[[de:John Donne]]
[[en:John Donne]]
[[es:John Donne]]
[[fr:John Donne]]
[[it:John Donne]]
[[he:ג'ון דאן]]
[[nl:John Donne]]
[[ja:ジョン・ダン]]
[[pl:John Donne]]
[[pt:John Donne]]
[[ru:Донн, Джон]]
[[sk:John Donne]]
[[sv:John Donne]]
[[zh:約翰·唐尼]]
