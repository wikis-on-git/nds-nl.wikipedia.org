n '''Pars pro toto''' is n stailfiguur ien de [[literatuur]]. n Pars pro toto beschrift n ding of persoon deur enkeld n dail doarvan te nuimen. Letterlieks vertoald is t den ook ''paart veur totoal'' of ''dail veur hail''. 

n [[Leegsaksisch]] veurbeeld hiervan is de [[Twìnts]]e oetdrokken: "op de kökken op an goan", woarbie mit de kökken (keuken) t haile hoes maind wordt. n Aander veurbeeld blik oet de [[Tweantse skeeldnaamns|Twìntse schìldnoamen]]: ''de Neuze'', ''n Bril'' en ''Snuutje''. Mit dizze schìldnoamen wordt ain lichoamelk kenmaark broekt om n hail persoon mit tou beschrieven, of zulfs n haile femilie.

Tegenover de pars pro toto staait de ''Totum pro parte'', woarbie t hail nomen wordt om n dail tou beschrieven, zo as bieveurbeeld ien sport: "Nedderlaand het wonnen van Duutslaand". Hierbie stoan de laanden veur n enkel sportmaanschop.

==Bie landen==
n '''Pars pro toto'''-aanduden van n laand of gebied is t benuimen van n laand of gebied noar n klainder onderdail doarvan. t Maist bekende veurbeeld ien Nederlaand is de noam ''Hollaand'' veur [[Nederlaand]]. Ook ''Engelaand'' veur [[Groot Brittanje]] of t [[Veraind keunenkriek]] en ''[[Oosterriek]]'' binnen standoard benoamens veur landen dij aigelks enkeld noar n lutteger gebied verwiezen. Voak is dit resultoat van n hoge machtspositsie van zonnen gebied binnen t laand. Zo was [[Hollaand (gewest)|Hollaand]] vrouger t belaangriekste gebied van de Nederlanden, woardeur dat laand ien t boetenlaand t bekendst wör.

Ook landen kennen de tegenoverstèlde vörm [[totum pro parte]]. Hierbie wordt t noam veur n groter hail broekt veur n dail doarvan, woarbie t vernuimdste veurbeeld de noam ''Amerikoa'' is veur de [[Verainde Stoaten]].

[[Ofbeelding:EUR.PNG|right|250px|thumb|Landen ien Uropa mit n pars-pro-toto noamsaanduden]]
==Veurbeelden van Pars pro toto van landen==
*''Hollaand'' veur Nederlaand - Hollaand is t westelke dail van Nederlaand en t maist dominante gebied
*''Engelaand'' veur Groot Brittanje of t ''Veraind Keunenkriek'' - Engelaand is t grootste en maist ontwikkelde laand van GB en t VK
*''Oosterriek'' veur Oosterriek - Oosterriek was vrouger ain van de gebieden van t grote [[Habsburg]]se riek en bestaait nou nog binnen Oosterriek as de dailstoaten Niederösterreich, Oberösterreich en Wien.
*''Sveden'' veur Sveden - Oorspronkelk ''Svealand'', t zìntroale dail van Sveden
*''Roemenie'' veur Roemenie - De deur t boetenlaand geven noam veur ''Wallachie'', t ainegste zulfstandege gebied van t noudoagse laand dou Transsylvanie nog bie Hongoarn heurde
*''Letlaand'' veur Letlaand - Ôfkomsteg van de noam van t gebied Latgallen, vrouger t belaangriekste gebied van t noudoagse Letlaand
*''Krewoatsie'' veur Krewoatsie - t Oorspronkelke laand zunder de twij "aarms" [[Dalmoatsie]] en [[Slavonie]].
*''Polen'' veur Polen - De oorspronkelke keunenkrieken Grootpolen en Lutjepolen ien t zìntroal- en zuudoosten van t noudoagse laand.
*''Svitzerlaand'' veur Svitzerlaand of Helvetie - Ook wel ''de Svits'' nuimd, verwiest de noam van t laand noar de stad [[Schwyz]], wat ook de Alemannische noam veur t laand is.
*''Sina'' veur de Vôlksrepubliek Sina - Oorspronkelk verwees de noam allend noar t laand woar de Han-sinezen woonden, môr tegenswoordeg ook noar aander dailen van t laand zo as [[Tibet]].
*''Mexiko'' veur Mexiko - Ien de tied veurdat de Spanjoarden doar de [[Maya]] boudel omhaals heulen, verwees de noam Mexiko (''Mēxihco'') allend noar t gebied om en bie de noudoagse stad [[Mexiko Stad]].
*''Allemagne'' veur Duutslaand - Fraankriek, Spanje - t Alemannische vôlk was ien tied van de Reumers t Germoanse vôlk dat t körst bie t Reumse Riek lag 
*''Saksa'' (Saksen) veur Duutslaand - Finlaand, Estlaand - De Saksen wazzen ien de loate middelaiwen de heersers van de Noord- en Oostzee mit heur Hanzeverbond en wazzen dus t belaangriekste kontakt tuzzen t Duutse riek en de Baltische landen

Vrouger
*''Flanders'' (Floandern) veur Bèlgie - Engelse wereld - Veuraal ien de 17. en 18. aiw, dou Floandern mit zien steden Brugge en Gent n belaangriek handelslaand was
*''Proezen'' veur Duutslaand - Ien de tied van t [[Duuts Kaizerriek|Twijde Riek]] was Proezen t grootste en maist dominante laand binnen Duutslaand
*''Perzie'' veur Iran - De Perzen binnen roem ien de meerderhaid (mit sikkom 75%) en vrouger haitte n dail van t woongebied van de Perzen ook wel ''Persis'', woar of de noam votkomt.
*''Servie'' veur Joegesloavie - t Maist dominante gebied binnen t laand

{{DEFAULTSORT:Pars Pro Toto}}
[[Kattegerie:Grunnegs artikel]]

[[nl:Pars pro toto]]
