'''Ingeborg Nienhuis''' ([[Zoltkamp]], 1981) is een schriefster in 't [[Grunnegs|Grunnings]] en [[Nederlaands]], en [[streektaalfunctionaris]] bij 't [[Bureau Groninger Taal en Cultuur]].

==Studie==
Nienhuis studeerde Nederlaands en [[journalistiek]] an de [[Rieksuniversiteit Grunning]] en behaalde een [[masteropleiding|master]] in de [[pedagogiek]].

==Streektaalfunctionaris==
Op 1 april 2016 wördden Nienhuis in de plekke van [[Eline Brontsema]] streektaalfunctionaris bij 't Bureau Groninger Taal en Cultuur van de Rieksuniversiteit Grunning. Dizze functie is der veur 't onderzuken, vasteleggen en anjagen van de Grunninger taal.

Sinds september 2020 verzörgt Nienhuis [[Nedersaksische podcasts|De Grunneger Podcast]], die as mit op [[Spotify]] beschikber is.

==Schrieverije==
Bij uutgeverije [[Het Drentse Boek]] verscheen in 2016 de dubbeluutgave ''10: Gronings telwoordenboek'' / ''10: Drents telwoordenboek'', waorvan Nienhuis 't Grunningse part schreef en [[Abel Darwinkel]] 't [[Drèents|Drèentse]].

In 2017 kwaamp ''De Groningin: De wereld door de ogen van een Groninger Paard'' uut bij Uitgeverij Ingetekstueel. In vieftien aoventuren beschrif 't peerd Prelude hoe ze ankik tegen 't mèenselijk haandeln en hoe vrömd zij det vake viendt.

In 2020 verscheen van Nienhuis de Grunningstalige novelle ''Schoem of De Voarende Zoltkamper'', uutegeven deur [[Stichting Grunneger Bouk]]. De novelle, die hiel best verkocht, giet aover roege, potige en levenslustige jongelu in een esleuten gemienschop, en hoe of zij ummegaot mit veraanderingen.

In 2021 verscheen Nienhuis heur Nederlaandse debuutroman ''Randfiguren''.

==Wieder==
Nienhuis woont in [[Vaaierhoezen]] op [[T Hoogelaand|'t Hoogelaand]]. Ze warkt ok as onderwiezeres Nederlaands en tekstschriefster, en döt endredactiewark veur uutgevers.

==Bronnen==
*[https://www.webloug.nl/ingeborg-nienhuis-nieuwe-streektaalfunctionaris-van-groningen/ Webloug aover Nienhuis heur anstelling as streektaalfunctionaris]
*[https://www.webloug.nl/drents-en-gronings-telwoordenboek/ Webloug aover ''10: Gronings telwoordenboek'' / ''10: Drents telwoordenboek'']
*[https://www.dvhn.nl/groningen/Ingeborg-Nienhuis-schrijft-in-het-Nederlands-en-in-het-Gronings-maar-altijd-in-behapbare-taal-25802612.html ''Dagblad van het Noorden'' aover Nienhuis heur schrieverije]

{{Dia|Dit artikel is eschreven in 't [[Zuudwest-Drèents]].}}

{{DEFAULTSORT:Nienhuis, Ingeborg}}
[[Kategorie:Drèents artikel]]
[[Kategorie:Schriever ien t Grunnegs]]
