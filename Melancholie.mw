[[Bestaand:Dürer_Melancholia_I.jpg|250px|thumb|De beroemde gravure ''melencolia'' van [[Albrecht Dürer]]]]
'''Melancholie''', of: '''zwartgalligheid'''  is 'n gevuul, woar iej vake lange in blieft hangen, die körtbi-j [[Depressie (psychologie)|depressiviteit]] lig. Aans as depressiviteit kump zwartgalligheid  deur 't verlidden of 'n verlangen die'j niet kwiet ewörden bint. De, algemiene of, Nederlaandse beduding melancholie kump uut 't Grieksen ''μελας'' (''melas'': zwart) en ''χολη'' (''cholè'': gal). 

Zwartgalligheid hef de klaank van niet te passe teruggekieken noar 't verlidden an. "Wee'j nog wel olden." Vortdreumen noar 'n tied woarin de weerld nog nie zo muilik in mekare zat. Iej heurt dan luu dingen zeggen as: "Och keerl, toe ko'j nog van mekare op an." of "Wi-j stunden ait veur mekare kloar, maar noe…". Dan voolgt ter zinnen oaver verloedering in de buurte, oaver kinders of kleankinders die gien tied meer veur ow hebt. Wie goed lustert, heurt hoe meansen de weerld woarin zi-j leeft as onveilig gewaar wörd. Allemoale veur zich en gien God meer veur oens allen. Dat kan goan tut bangigheid en tut 'n krang lèven.

A'j psychologen en psychiaters mangs heurt, dan proat zi-j oaver melancholie as d' olde beduding veur 'n depressie met psychotiese trekkies. Ienene kan 't hum in iene moal allemoale niks meer schelen, hi-j hef ter gien wille meer an, arns interesse of plezier an hebben is oaver. Dit kump deur dat ienene 't in zien kop ekrègen hef dat e 'n weerdelozen is en dat e niks bereikt hef. 't Is 'n gevuul wat ienene zich zo heuge in 'n kop kriegen kan, dat 't hum op 't raandtie zet. Op dizze meniere kan melancholie owzölf kepot maken. Uut de tied wèèn is dan better as dat lèvensbangige.

Zwartgallige meansen kunt heur galle speien oaver zo'n bettie alles; oaver heur eagen lèven, oaver aandern en oaver 'n helen weerld. Meansen kunt zo verre kommen dat ze zichzölf uut de tied hölpt. Ienene kan dan arrig last kriegen van heimwee noar verlidden en hebt gien goed bekiek op de toekomst en bint ok bange veur 't vrömden. Ienene kan op dizze meniere machtig agresief wörden. 't Hef ok bi-jnoa aaltied 'n aander edoane.

* Melancholie hef völle 't onderwarp ewest in de kunst, zo as scheelderi-jen en theater.

{{Dialekt|sdz|[[Hardenbarg|Haddenbarreg]]}}

[[Kategorie:Gemoedstoestaand]]
