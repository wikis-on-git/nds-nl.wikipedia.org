[[File:Doom ingame 2.png|thumb|250px|right|Skarmupname van ''Doom'', eyne van de bekendste skeetspellen, med et kenmarkende sküttersblikveld.]]

Een '''skeetspel''' is een [[videospel]] wårby et de bedoling is üm den teagenstander med virtuele wåpens (of andere vöärwarpen) uut te skakelen. Dat kan vanuut een eyrstepersoons sichtspünt (''first-person shooter''), mär ouk vanuut een dardepersoons (''third-person shooter''). By den eyrsten süt den spöäler de spelwearld vanuut de ougen van et höyvdkarakter, by den tweyden kikt den spöäler et karakter meysttyds up de rügge.

Skeetspellen draiet vake üm een bepåld tema, wårbinnen et höyvdkarakter ne untwikkeling döärmaket. Gåndeweggens kan nen spöller steyds nye vaerdigheden of wåpens untgrendelen. Vöäle spellen bootset by vöärbeald gevechtsmissys uut den [[Tweede Wereldoorlog|Tweyden Wearldoorlog]] nå, wårby et uuteindelike dool is üm de teagenstander te verslån. Disse tradity begün med [[Wolfenstein 3D]]. Toch was et vöäral et spel [[Doom (videospel)|''Doom'']] wat de spelsoort by een gröäter publik bekend makeden, selvs so dat vöäle dårupvolgende spellen ''Doom-kloon'' nöömd wörden.

Et allereyrste skeetspel was Maze War (''dwelhov-oorlog''), wat in 1973 uutköäm. De naam gevt medeyne an wat vöäle soortgelyke spellen warren. Döär beparkede grafiske warkkracht van komputers kunden der noch gin heyle uutgebreide wearlden programmeerd worden en bestünden de ''levels'' vake uut gevechten in uutvorige weygtes en gänge. Dat leyverden et genre de bytitel ''corridor game'' up (gängespel).

Med ''[[Half-Life (videospel)|Half-Life]]'' uut 1998 en synen upvolger ''[[Half-Life 2]]'' uut 2004 wörden et verhaal en rådseluplössen steyds belangryker. In 1999 wör dat spel kopieerd en veranderd in ''[[Counter-Strike (videospel)|Counter-Strike]]''. Samen med ''Doom'' is et meskeen wal eyne van de meyst invloodryke skeetspellen. ''[[GoldenEye 007 (videospel)|GoldenEye 007]]'', wat uutköäm in 1997, was een kantelpünt in de verkoup van videospelkonsoles, wår as de spelryge ''[[Halo (ryge)|Halo]]'' sorgden vöär ne gröätere antrekkingskracht van konsoles. In den [[21e eeuw|21. eyw]] leyvert ''first-person shooters'' et meyste geld up. In 2016 warren 27% van alle verkochte videospellen skeetspellen.<ref>|https://www.statista.com/statistics/189592/breakdown-of-us-video-game-sales-2009-by-genre/ statista.com. "Genre breakdown of video game sales in the United States in 2016". Bekeaken up 5 mei 2017.</ref> Verskillende eyrstelyns-skeetspellen wordt ouk vöäle in [[esport]] en wedstrydverband espöäld.

==Literatuurverwysingen==
<references/>

[[Kategorie: Tweants artikel]]
[[Kategorie: Spel]]
