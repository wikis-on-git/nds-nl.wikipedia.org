n '''Tweantisme''' is n sproakfout den at duur [[Tukker]]s emaakt wördt, duur recht [[Tweants|Tweantse]] oetdrukkings en zinsnees direkt oawer te zetn in t [[Nederlaands|Hollaands]], in plaatse van de gooe Hollaandse oawerzetting te gebroekn.

t Tweants steet bekeand um de völle oetdrukkings dee at völle ofwiekt van öare Hollaandse teegnhangers. Hierduur keump t regelmoatig vuur det ene of meardere van disse oetdrukkings direkt noar t Hollaands wordt oawer ezat, zodet t vuur Hollaanders nog neet begriepelik, of mangs zelfs komies is, terwiel at n Tweantsn sprekker zik dan van ginnen fout gewoar is en meant at hee good Hollaands dut.

Eankele bekeande vuurbeeldn beent:
*''Doe de deur los!'' (Zet de deur open!) - Tweants: ''Doot dee dure lös!'' t Tweantse woard vuur ''open'' is ''lös''. De leste joarn komt hier n verbasterd ''oopn'' vuur in stea.

*''Ik ga me andersom aantrekken'' (Ik ga me omkleden) - Tweants: ''Ik doo mie aandersum antrekn''.

*''Ik doe Nederlands'' (Ik spreek Nederlands) - Tweants: ''Ik doo Hollaands (köjern)''

Tweantismes beent maklik te oontdekn met de hulpe van de zegswiezn in t [[Tweants weurdnbook|Tweants wöardebook]] op disse Wiki.

==Aandere sproakn==
Vanzelf keump dit soart fouten, 'riffereantiefouten', neet allene in Tweante vuur. Sprekkers loatt vake öare eegne sproake duurskemmern in ne aandere sproake. Det doot bevuurbeeld Hollaanders ook in t [[Engels]]. De Engelsen neumt det dan ''Dutchisms'' (hollandismes). <br />
Aandersumme, as dus n Engelse oetdrukking wörd umme zat noar t Hollaands, wördt det n ''anglicisme'' neumd. n Vuurbeeld hiervan is "''Hij is meer gedreven dan vroeger''", in plaatse van t goode '" ''hij is gedrevener dan vroeger''".

[[Kategorie: Tweants artikel]]
[[Kategorie: Sproakleer]]
