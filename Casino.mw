[[Ofbeelding:Marina_Bay_Sands_in_the_evening_-_20101120.jpg|right|thumb|300px|[[Marina Bay Sands]], een casino en dieverdaotsiecomplex in Singapore det in 2010 de deuren lösdeu]]
[[Ofbeelding:Roulette_in_Las_Vegas.jpg|right|thumb|Een roulettetaofel in [[Las Vegas]]]]

Een '''casino''' ([[Italiaans]] veur 'klein huus') is een uutgaonsgelegenheid veur bepaolde soorten [[kaansspöl|gokkerije]]. Casino's bint nogal ies ecombineerd mit een hotel, een restaurant, winkels enzowieder. Sommige casino's biedt ok vermaak zoas [[stand-upcomedy]] en live-meziek.

==Soortementen spöl==
Bezukers van casino's kunt winst of verlies maken deur geld in te zetten op spöllen as [[roulette]], [[blackjack]], [[baccarat]] en [[craps]], of deur te speulen op [[gokautomaat|fruitmesienes]] en automaten veur beveurbield [[videopoker]]. Waj in casino's viendt, bint kaansspöllen: oj wint of verliest, hangt dervanof oj gelok hebt. Bij sommige spöllen is daornaost ok de knieftigheid van de speuler van invloed.

Hoe dan ok bint zokse spöllen winstgevend veur 't casino, umdet klaanten statistisch eziene meer geld kwietraakt as wint (beveurbield bij roulette of craps), en deurdet 't casino een part krig as klaanten tegen mekare speult (beveurbield bij poker en baccarat).

==Wetgeving==
Casino's wördt deur aoverheden ereguleerd en econtroleerd, en ie magt der allennig in aj meerderjaorig bint. Vanwege 't risico op [[gokverslaving]] bint der vake aordig strenge wettelijke maotriegels, zoas een maximuminzet, vrogge slutingstieden of beparking van 't antal casino's in een bepaold rechtsgebied. De casino's zölf schrieft soms veur hoe of de kleraozie van bezukers mut wezen.

Der bint steden die, dankzij vrijere plaatselijke wetgeving, bekendstaot um heur casino's. Lu reist der henne veur de gokkerije (goktoerisme) en/of veur de sfeer daorumhenne. Veurbielden bint [[Macau]], [[Monte Carlo]], [[Atlantic City]] en [[Las Vegas]].

{{Dia|Dit artikel is eschreven in 't [[Zuudwest-Drèents]].}}

[[Kategorie:Drèents artikel]]
[[Kategorie:Amusement]]
[[Kategorie:Ontspanning]]
[[Kategorie:Spel]]
