[[Ofbeelding:Sheepstor village.jpg|300px|thumb|Sheepstor Village.]]
'''Sheepstor''' is n [[darp|dorp]] en [[civil parish]] an n westkaant van [[Dartmoor]] in [[Devon]], [[Engelaand (regio)|Englaand]]. In [[2001]] wönnen d'r 53 menskn, det meender is as de 95 dee d'r in [[1901]] wönn. Öm veur ne bettere administroasie te zorgn is Sheepstor samn-veugd met de parishes [[Meavy]] en [[Walkhampton]] öm samn n [[Burrator Parish Council]] te vörmn, en veur verkiezign wör t met deezölfde parishes samn-veugd öm Burrator [[Ward]] te vörmn. [[Burrator Rservoir]], det in [[1898]] an-legd is, leg neurdlik van t dorp en vörm n deil van de neurdgreanze van n parish.

n Noam ''Sheepstor'' is oft veröard seends n earstn kear de't nöamd wörre, noamlik ne pieperolle oet [[1168]] woarin d'r noar verweazn wör as ''Sitelestorra''. In n dokumeant oet [[1262]] wör d'r noar verweazn as ''Skytelestor'', in [[1474]] ''Shittestorre'', in [[1547]] ''Shistor'' en in önnevear [[1620]] verweazn [[Tristram Risdon]] d'rnoar as ''Shetelstor now Shepstor''. n Noam is woarskienlik af-leaidt van t Old-Angelse ''scyttel(s)'' det ''balk'' beteknt, wat ne verwiezige wean kän noar n vorm van t noabiej-legn [[Sheeps Tor]].

==Karke van Sheepstor==
De dörpskarke, dee op-leg is an St Leonard, is baawd oet [[graniet]] en kömp oet n 15n joarhönnerd. n Kapel was woarskienlik al doar in [[1240]]. De karke hef nen meujn doksoal den in [[1914]] deur n pastoor Hugh Breton moakt wörre boaseard öp teknign dee moakt warn van t origineal det biej ne restoroasie in n 19n joarhönnerd d'roet hoald war. Öp t karkehof bint [[James Brooke]], [[Charles Brooke]] en [[Charles Vyner Brooke]], de drea [[Witte Rajahs]] van [[Sarawak]], samn met [[Betram Willes Dayrell Brooke]], den ok n lid van n familie is.

D'r bint noe-an-n-dag zes beln in n karketor, woarvan d'r vief in [[1769]] moakt bint, en n zesdn in [[1904]] d'r biej hung is. Eann van de oldre beln hef de inskripsie "''I call the quick to church and the dead to grave''". Ne lokoale sage zeg det de beltaawn van de karke vreuger biej mekoar böndn war woarnoa zee noar beneajn zakt warn in [[Crazywell Pool]], 3,6 km ten neurdeustn van Sheepstor, öm te kiekn hoo deepe t was. De sage zeg det de taawn wa 90 [[vadem|vadems]] deepe gungn zönner n beudem an te roakn, woardeur menskn geleufn gungn de't beudemleus was.

De karke is meardre kearn renoveard, woarvan de grötste in [[1861]] oet-veurd wör en dee £590 köstn.

==Sheeps Tor==
''Sheeps Tor'', woarnoar t dorp nöamd is, is nen good anweazign heuwel önnevear 800m neurdeustn van t dorp. n Peunt is 396m boawn N.A.P. en is eann van de promineantste tors in t gebeed.

==Sheepstor in kultuur==
In [[2010]] was Sheepstor eane van de filmlokoasies veur n film ''[[War Horse]]'' van [[Steven Spielberg]], en t dorp kömp veur in eane van de luchtshots veur n trailer van n film öp 29 junie 2011.

==Ömgeffige==
Dichbiej-legn arkeologiese öpgroawign bint:
*[[Yellowmead Down]]
*[[Drizzlecombe]]
*[[Eylesbarrow mine]]
*[[Cadover Cross]]

[[Kategorie:Tweants artikel]]
[[Kategorie:Plaots in Dartmoor]]
