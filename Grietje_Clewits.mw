'''Grietje Clewits''' ([[Nietap]], [[24 september]] [[1883]] - [[Grunnen (stad)|Grunning]], jannewaori [[1962]]) was een [[Drenthe|Drèentse]] onderwiezeres, dichteres en verhalenschriefster.

==Lèven==

Grietje Clewits was van onderwiezersvolk. An de normaalschoele op [[Tolbert]], krek oaver de grèenze mit de pervincie [[Grunnen (provìnzie)|Grunning]], haalde ze heur onderwiezersakte. Ze gaf les in [[Nei-Dörd]] (1902), [[Hesseln]] (1903), [[Nei-Roon]] (1910-1938) en [[Roon]] (töt an heur pensionering in 1943). Ze was veurzitster van de [[Bond van Plattelandsvrouwen]] (ofdieling Roon), was gangs in 't dörpshuuswark en warkten in de biebletheek.

In 1960 kreeg Clewits van de gemiente Roon een zulvern erepenning veur heur jaorenlange dienst in 't leger onderwies en heur verieningswark. Ze hef nooit etrouwd ewest.

==Schrieveri'je==
Sund 1947 publiceerden Clewits gedichten in 't dialect van Roon (diel van 't [[Noordenvelds]]) in ''[[Maandblad Drenthe]]''; vanof 1956 ok in ''[[Oeze Volk]]''. Mit [[Peter van der Velde]] har ze in de ''Leekster Courant'' van 1948 töt 1950 een brievenfulleton, 'Op en om de Helterbult'. In 1954 stelden ze mit [[Jan Naarding]] en [[Hans Heyting]] de in [[Assen]] uutekomen bloemlezing ''Drentse versjes; vergaard voor 't bestuur van de afd. Drenthe van de Nederlandse Bond van Plattelandsvrouwen'' samen.

Peter van der Velde hef veur de Historische Vereniging 'Roon' in 1982 heur gedichten ebundeld onder de titel ''Zummeraovend''. Bekende gedichten van Grietje Clewits bint 'An mien Drenthe' en 'd’ Elterbult'. Op 't leste schreef Hans Heyting een komische variaant.

In Roon is een Juff. Clewitsstraat.

==Citaot==
:''Mouder, wat hoelt daor?''
:''Döt dat de wind?''
:''Jao, gao mor rustig''
:''Slaopen mien kind.''

:''Mouder, wel laacht daor''
:''Zo haard boeten deur?''
:''Dat döt de wind, leivie,''
:''Slaopen gaon, heur!''

:''’t Wichie gaait slaopen,''
:''Mor mouder is bang.''
:''Heurt ze in boeten''
:''Neit dudelk gezang?''

Uut 'd’ Elterbult', in: ''Scheupers van de taol'' (kiekt bi'j de Bronnen)

==Bronnen==
* [[Rouke Broersma]] (red.) (2003). ''Scheupers van de taol: Bloemlezing van de Drèentse Schrieverij 1837-2003''. Zuudwolde: Het Drentse Boek. Blz. 51.
* [http://www.encyclopediedrenthe.nl/Clewits,_Grietje Encyclopedie Drenthe Online]
* [http://www.historischeverenigingroon.nl/Uitgaven/Tijdschrift/Roon_2004/roon-ts-04-02.htm Historische Vereniging 'Roon']
* Dr. H. Nijkeuter (red.) (2006). ''De dichter en de wichter. Verzamelde gedichten van Hans Heyting''. Zuudwolde: [[Stichting Het Drentse Boek]]. Blz. 99 & 114.

==Uutgaonde verwiezingen==
* [https://www.youtube.com/watch?v=eMR3lyDh3Vw Veurdracht van Clewits heur gedicht 'd'Elterbult']
* [https://www.youtube.com/watch?v=4jvLnvBnyAA Lied 'De Helterbult' deur Ab Drijver, ebaseerd op Clewits heur gedicht 'd'Elterbult']

{{Dia|Dit stok is eskreven in 't [[Zuudwest-Zuud-Drèents]] van de Drèents-Oaveriesselse grèensstreek.}}

[[Kategorie:Drèents artikel|Clewits, Grietje]]
[[Kategorie:Schriever in 't Drèents|Clewits, Grietje]]
