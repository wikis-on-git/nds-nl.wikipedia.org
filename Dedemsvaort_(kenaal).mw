De '''Dedemsvaort''' is een [[kenaol]] tussen [[Asselt]] en de Aoveriesselse [[Vechte]] bi'j [[Grambarge]]. 't Is vernuumd naor [[Willem Jan Baron Van Dedem]], die 't veertig kilometer lange kenaol leut graoben veur 't vervoer van [[turf]]. 't Dörp Dedemsvaort (of körtweg [[De Vaort (plaots)|'De Vaort']]) is ontstaon an dit kenaol.

De prakkezaosie um de uutestrekte [[veen|venen]] naor 't oosten van Asselt te ontginnen kwaamp van mr. Gerrit Willem van Marle. De steden [[Zwolle (Oaveriessel)|Zwolle]], [[Kampen]] en [[Dèventer]] verzetten heur tegen 't plan, umdet ze bange waren det 't heur haandel zol schaden. Deur dizze tegenwarking slaagden Van Marle niet in zien plan.

Zien schoonzeune Willem Jan Baron Van Dedem tot Den Berg zetten nao 't overlieden van zien va 't plan deur, en op 9 [[juli]] [[1809]] begunden ze 't kenaol de Dedemsvaort te graoben. In 1811 gunk 't kenaol al töt an [[De Balk]].

De baron kwaamp echter in geldnood en mos daorumme zien kenaol en ontginnings verkopen an de pervincie [[Oaveriessel|Aoveriessel]]. Nao een paor jaor slaagden hi'j d'r toch weer in 't prejek in haanden te kriegen. Zachiesan naampt 't kenaol in lengte toe, mar de geldperblemen waren in [[1845]] zo slim det 't prejek aovereneumen wördden deur de pervincie.

In [[1854]] wördden de Vechte bi'j [[Ane]] beriekt, waordeur de Dedemsvaort een körtere vaorverbinding vörmden dan dizze revier tussen Grambarge en Asselt. 't Kenaol had acht [[sluus|sluzen]] en meerdere zi'jtakken. De zi'jtak de Lutterheufdwiek takten in [[Lutten]] of en leup op [[Koevern]] an. Rond de sluzen en broggen ontstunden dörpen en [[buurtschop]]pen, zoas [[Den Hulst]] (diel van 't tegenswoordige [[Ni'jlusen]]). An de westkaante van 't dörp De Vaort splitsten 't kenaol hum in een noordeleke tak, ''Lange Wiek'', en een zudeleke, de ''Heufdvaort''. An de oostkaante van 't dörp kwamen dizze takken weer bi'j menare.

Langes de vaort kwaamp d'r aordig wat verkeer. Zo volgden de tramweg van de [[Dedemsvaartsche Stoomtramweg-Maatschappij]] 't kenaol tussen de [[Lichtmis (Aoveriessel)|Lichtmis]] en Lutten.

Nao de [[Tweide Wereldoorlog]] verleur 't kenaol zien betekenis veur de scheepvaort. In de jaoren zestig bint grote dielen edempt en wördden daor wegen anelegd. Zo löp de N377 diels op 't trejek van de vaorweg. Tussen Asselt en Ni'jlusen en bi'j De Vaort en Lutten bint dielen van de vroggere vaort open elaoten.

==Literetuur==
* Seinen, J.R. & Varwijk, G.H. (samenstelling) (1983), ''Stap voor stap langs de Dedemsvaart met G.H. Varwijk'', De Vaort: Boekhandel Rooseboom
* Varwijk, G.H. (svamenstelling) (1998), ''De Dedemsvaart, zijn stad, streek en dorpen'', De Vaort: Boekhandel Rooseboom

[[Categorie:Drèents artikel]]
[[Categorie:Oaveriessel]]
