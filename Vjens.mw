{{Dia|Dit artikel is schreavn in t [[Tweants]]. Umdat t plaatsbundn is, ma-j t ummezetn noar t '''Vjens'''.}}
t '''Vreeznvens''' of '''Vjens''' is t dialekt dat sprökn wordt in t [[Tweante|Tweantse]] doarp [[t Vjenne]]. t Hef nen ampartn plaats in t [[Nedersaksisch|Neersassies]], umdat t zoo völle afwik van t [[Tweants]] en nich doartoo reknd kan wördn.

Zo is de oetsproak van t Vreeznvens aanders as van t Tweants. Duur ne paar vrömde klaankn kent Vjenne n stoatus van volkömn taaleilaand. Zo kent de ''ee'', ''oo'' en de ''eu'' oet t Tweants ne tweeklaank: teagnoaver ''neet'' steet ''neit'', ''good'' wordt ''goud'' en ''greun'' kleenkt as ''gruin'' (disse klaankn komt ok vuur in t [[Grunnegs|Grönnings]] en t [[Sittards]]). 

t Vreeznvens is ok in eankele opzichtn met t [[Sallaans|Sallaands]] metgoan. Zo wördn verkleanweurde precies as in t Sallaands, en nich zoo as in t Tweants, vormd. Tweants döt ''boom''-''beumken'' en Vjens döt ''boom''-''beumpie''.

t Vreeznvens kan oonder aandere veundn wördn in t beuksken [[Jipke en Jannöaken]], ne riege Tweantse vertalingn van verhaaln van [[Annie M.G. Schmidt]]. In dit beuksken is de geschichte ''Ne kiste met reachies'' in t Vreeznvens schrevn.

==Kenmearkn==
Oaver Vjens, of Vreeznvens, wörd deur verskeidene weln schrevn dat t duur invloodn van t [[Freesk]] weinig oavereen kömp met t [[Tweants]] dat in umlignde plaatsn sprökn wördt. Aandere weln schrieft oaver [[Russisch|Russies]]e invloodn, duur haandel met Rusland in de tied van [[Tsoar]] [[Peter n Grootn]]. [[Hendrik Entjes]] hef oetwezn dat t Vjens feitelik ne oolde, behooldende vorm van t Twents is, det duur weinig invlood van boetnof völle oolde [[Westfaals]]e kenmearkn hef behooldn. t Meest kenmearknd is de verdreaiing an t begin van kleenkers:

*''t wjenterkwennegie vlög waveral waverhen'' (t weenterkönnegie vlög oaveral oaverhen)
*''kwelkes in n stwaaf'' (kölkes in n stoof)

t Vjens verdreeit bepoalde klaankn woar in andere soortn Tweants nen eankelklaank wörd broekt. Dit kan n oawerbliefsel wean van t [[Westfaals]]: 

* t Tweantse ''oo'' wördt ''wè'' (''Koning'' is ''Kwenning'')
*''oa'' wördt ''wa'' (''oaveral oaverhen'' is ''waveral waverhen''), 
*''ea'' wördt ''ja'' (''Earpel etn'' is ''Jappel jatn'') 
*''ee'' wördt ''jè'' (''Kettel'' is ''Kjettel'' en ''Veene'' is ''Vjenne'')

De [r] vuur nen metkleenker wörd as ne [j] oet esprökn, dus ''kaarke'' is ''kaaike''. Dit is te vergeliekn met de "Gooise 'r'". De [[prefix|vuurplaksels]] ''an-'' en ''on-'' wordt [[nasaal|nasaliseerd]] töt [õ]. Vearder wordt de ''ee'', ''oo'' en ''eu'' verdreeid töt nen tweeklaank: ''neet'' wörd ''neit'', ''good'' wörd ''goud'' en ''greun'' wörd ''gruin''.

Disse maneere van proatn wördt hoaste neet mear broekt, en t gebroek van dialekt geet de leste joarn slim op [[Sallaands]] an.

==Vuurbeeldn==
===Breef van nen ingezjàttenen===
Hieroonder nen breef van nen inwonner van t Vjenne an zinne zönne, den at soldoat is in [[Nijmegen|Niejmeagn]]:

"'''Breef van nen ingezjàttenen van 't Vreizenvjenne
an zienen zjunne, dei saldot is vuur de Kwennik, eerst op de Cikkedelle bi'j Antwaaipen, en now te Nimwjágen.'''
Uit den Overysselschen almanak ao. 1842.
''Leive Vrjàrik! - Um dà 'k kwòttens gein schrieven van ów ontvungen hebbe, wa'k wal en bjettien bange, dà 'i neit goud gezond zóllen wjàzen. Ik wappe effenwal dà 'k te vergieves bange vuur ów mag ewjàst wjàzen; mi'j dunk', a'i neit gezond wazzen, dan ha'i doch ók neit ezwiiegen: dei zeik of zuchtig is, schrif toch nog wal es nô ziene òlders; en dòrumme: geine tiedinge, gouwe tiedinge, zeg et sprjàkwôrd. Wi'j zint ók allemôle nog zoo bi'j 't óle, wi'j lustet van en klàinsten tot en greútsten geerne wat jàtten. - Wat is 't van 't jôr vuurdeelig met 't verbauw: ragge, boukwàite, gaste, êerappele, - i kjunt niks bedenken, of et steit allemôle effengoud. Wat zint de luije vreulik bi'j as vlieren-jör! 't is êer an te zein in de oogen; dòr is òk vjeúlle meer ljàvendighàid onder 't volk as ter ewjàst is. Dòr is òk was wappen op sunt Jôpek edôn, mêer nów is e doch kwòtbi'j. Wi'j zint zoo dròk met 't waaik, dà'i t'ow neit begriepen kjunt; wi'j wjettet hôste neit, wa'we eerst of lest zjult doun. Het lóp ons nòw allemôle te glieke op en hoop, en nów we ów kwiet zint, möute wi'j der bi'j doun, dàt i ans deên. Nen knecht of ne màgt he we neit; dei denstbwaân he'i ók lange neit vuur niks, en daghuren kriegen dör geit ók al ne zwôre wieze op; dei kieket ów 's ôvends ók al nô de vingers. Wi'j wòsselt er, met ons eigen volk, leiver vró en làte op an, zoo goud a'we kjunt, en dà'we, dan neit doun kjunt, dàt lôt liggen; kju'we dan zoo vjeulle tjurf neit grjáven en zoo vjeúlle vjenne neit hauwen, dàt lôt hen; wi'j kjunt ók minder tou as dà'we dór zoo nen ballast van volk bi'j menkaâr jaagt, dàt wòl vjeúlle schjellen! Nen enkelden greúsmeeijer of nen plaggen-stjàkker, dàt zint alle daghuren dei wi'j nog ehàd hebbet. Ik zá mi'j wá waren, dà'k mi'j neit lôte opvrjàtten van 't vreúmde volk. Altevjíelle roet um de hakken dâ 's mi'j ók al gein dàut wêerd; dei der den pot vuur kwakken zal, dei is dan wier zoo vjeúlle te dreúkker! ów moeder is dan zoo verljàgen as Job en dàt wi'k neit hebben. - Het vrauwluijewaaik dà kju'we wa'redden: weijen, vlasbràken, bwatterkanen en zukke dinge, das mêer nen toutàst; bijzunder vuur onze Gaidine, dàt kan in en ummezéin zoo vjeúlle doun as mennigeine in nen heelen dag.Het lòp aait nô't waaik dat um de schjeútte zoo flóddert um de beine. Dàt màchien dôr he'k mennigmôl mien behàgen an...''"<ref>http://www.dbnl.org/tekst/ginn001hand01_01/ginn001hand01_01_0005.htm</ref>

===Fuchsia's===
Gedeeltes oet t gedicht ''Fuchsia's'' van [[Jo Stegeman]] oet 1990:

:"''O fuchsia's, o fuchsia's,''
:''wat stoa-j wier mooi te bleuien.''
:'''k zag oe vòn kläine stekkies òf''
:''tot grote ploant'n greuien.''
:''Ie zint noe wier in zwòmmertooi,''
:''oene bluimpies bleuit zo woondermooi.''
:[...]
:''Mär achter in 't noajoor''
:''Dòn wordt ze begraeven,''
:''um 't volgende vuurjoor''
:''wier veerder te ljaeven.''
:''Dòn kwòmt ze wier buten''
:''dät steit eer wal òn.''
:''Dan greuit ze en bleuit ze''
:''gewoon wier verdòn.''
:[...]
:-Augustus 1990<ref>Twentse Almanak 2010, p.228-29</ref>

==Reffereansies==
{{bron|<references/>}}

[[Kattegerie:Tweants artikel]]
[[Kattegerie:Nedersaksisch]]
[[Kattegerie:Tweante]]

[[nl:Vriezenveens]]
