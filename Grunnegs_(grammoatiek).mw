De '''grammoatiek van t Grunnegs''' is ain van de typisch-heden dij t [[Grunnegs]], Grunnegs môkt. Veul dingen verschillen van t [[Nederlaands]] en t [[Nedersaksisch|Leegsaksisch]], môr kommen sums ook wel ais overain mit de aander Leegsaksische dialekten of t [[Westlaauwers Frais|Frais]].

== Veurnoamwoorden ==
=== Nominatief: onderwaarp ===
{| width="40%" style="margin: 0em 0em;"
|'''Grunnegs'''||'''Nederlaands'''
|-
|Ik||ik
|-
|Doe||jij
|-
|Hai/hi*||hij
|-
|Zie/zai**||zij 
|-
|Wie||wij
|-
|Joe***||jullie/u
|-
|Zie/zai||zij
|}

:<nowiki>*</nowiki>''"Hi" is Westerwôlds, môr wordt tegenswoordeg aal meer omjound veur "hai"''
:<nowiki>**</nowiki>''"Zie" is verliekensboar mit t Nederlaandse "ze" en "zai" mit "zij"''
:<nowiki>***</nowiki>''Ien spreektoal ook wel "je" of "ie" broekt''

=== Genitief: bezit of heerkomst ===
{| width="40%" style="margin: 0em 0em;"
|'''Grunnegs'''||'''Nederlaands'''||'''Engels'''
|-
|Mienent||het mijne||mine
|-
|Dienent||het jouwe||yours (thine)
|-
|Zienent||het zijne||his
|-
|Heurent||het hare||hers
|-
|Ozzent*||het onze||ours
|-
|Joenent||dat van jullie||yours 
|-
|Heurent||dat van hen||theirs
|}

:<small>''<nowiki>*Oetsproken as [[oaznt]]</nowiki></small>

==== Bezittelk veurnoamwoord ====
t Bezittelk veurnoamwoord krigt man deur de -ent aachter dizze gentieven vot te hoalen. Zo krigt man t volgende liestke

{| width="40%" style="margin: 0em 0em;"
|'''Grunnegs'''||'''Nederlaands'''
|-
|Mien||mijn
|-
|Dien||jouw(n)
|-
|Zien||zijne
|-
|Heur||haar 
|-
|Os/ozze||onze
|-
|Joen||jullie 
|-
|Heur||hun 
|}

As t onderwaarp of t objekt woarop t bezittelke veurnoamwoord slog, veur t bezittelk onderwaarp staait, kriegen aander toalen der '''s'' aachter. t Grunnegs vougt hier gewoon t bezittelk veurnoamwoord aachter. Dit wil allend in de daarde perseun enkelvold. Bieveurbeeld:

{| width="40%" style="margin: 0em 0em;"
|'''Grunnegs'''||'''Nederlaands'''
|-
|Opoe heur kunstbain||Oma's kunstbeen
|-
|Jan zien houd||Jan's hoed
|}

=== Datief: mitwaarkend objekt ===
{| width="40%" style="margin: 0em 0em;"
|'''Grunnegs'''||'''Nederlaands'''
|-
|Mie||mij
|-
|Die||jou
|-
|Hom||hem
|-
|Heur||haar 
|-
|Os*||ons
|-
|Joe||jullie
|-
|Heur||hen
|}

=== Akkusatief, laaidend objekt ===
{| width="40%" style="margin: 0em 0em;"
|'''Grunnegs'''||'''Nederlaands'''
|-
|Mie||mij
|-
|Die||jou
|-
|Hom||hem
|-
|Heur||haar 
|-
|Os||ons
|-
|Joe||jullie
|-
|Heur||hen
|}

== Regelmoatege waarkwoorden ==
{| width="40%" style="margin: 0em 0em;"
|'''Vervougen'''||'''Veurbeeld'''
|-
|Ik STAM ''(+ extroa klinker)''||ik lop/lo'''o'''p
|-
|Doe STAM + st||doe lop'''st'''
|-
|Hai STAM ''(+ t)''||hai lop/lop'''t'''
|-
|Wie STAM + en||wie lop'''en'''
|-
|Joe STAM + en||joe lop'''en'''
|-
|Zai STAM + en||zai lop'''en'''
|}

== Onregelmoatege waarkwoorden ==
{{Heufdartikel|Grunnegs (waarkwoorden)|gos}}

== Woordorde ==
Ôf en tou is de woordorde in t Grunnegs wat aans as in t Nederlaands. 

=== Hulpwaarkwoorden ===
In t Grunnegs wordt, net as in de maiste andere Leegsaksische dialekten, t hulpwaarkwoord aachteraan in de zin zet. 

:'''Grunnegs''': Zeg mor dat wie nait kommen willen
:'''Nederlaands''': Zeg maar dat wij niet willen komen.

=== Tiedwoorden === 

Bie kombinoatsies van waarkwoorden as "lopen zain" (''zien lopen''), "zain lôten" (''laten zien''), "regenen goan" (''gaan regenen''), "wachten stoan" (''staan wachten'') en "denken doun" (''doen denken'') (tiedwoorden) wordt ien t Grunnegs de voltoeide tied gewoon môkt mit n voltoeid dailwoord. Ien t Nederlaands wordt dit doan deur t haile waarkwoord twij moal te broeken. Dit is n veurbeeld van t [[Frais]]e karakter van t Grunnegs. Veurbeeld:

: '''Gr''': ''Ik heb heur lopen zain''
: Lett: ''Ik heb haar lopen gezien''
: Nl: ''Ik heb haar zien lopen''

: '''Gr''': ''Ik heb heur t even zain lôten''
: Lett: ''Ik heb haar het even zien gelaten''
: Nl: ''Ik heb het haar even laten zien''

: '''Gr:''': ''t Is regenen goan''
: Lett: ''Het is regenen gegaan''
: Nl: ''Het is gaan regenen''

: '''Gr:''': ''Ik heb n uur wachten stoan''
: Lett: ''Ik heb een uur wachten gestaan''
: Nl: ''Ik heb een uur staan wachten''

: '''Gr''': ''Dat het heur denken doan aan heur overleden opoe''
: Lett: ''Dat heeft haar denken gedaan aan haar overleden oma''
: Nl: ''Dat heeft haar doen denken aan haar overleden oma''

=== Heufdzinnen en biezinnen ===
As der n heufdzin en n biezin is en t woord ''dat'' wordt broekt as koppelwoord, wordt de biezin as lösse zin broekt. Veur mìnsken dij dit nait gewoon binnen liekt t sums as of aine nait goud proaten kin. Dit verschiensel kint man ook ien t Frais. Veurbeeld:

:Gr: ''Hai zee dat hai haar zien noaber zitten zain''
:Fy: ''Hy sei dat hy hie syn buorman sitten sjen''
:Lett: ''Hij zei dat hij had zijn buurman zitten gezien''
:Nl: ''Hij zei dat hij zijn buurman had zien zitten''

=== Mitwaarkend objekt, liedend objekt ===

Ien de maiste toalen komt t liedend objekt veur t mitwaarkend objekt. Ien t Grunnegs is t voak aansom. Bieveurbeeld:

: Nederlaands: ''Ik vraag me af of '''het''' (l) '''hem''' (m) wel is.'' 
: Grunnegs: ''Ik vroag mie ôf of '''hom''' (m) '''t''' (l) wel is.''  

: Nederlaands: ''Ik heb '''het''' (l) ''' haar''' (m) even laten zien''.
: Grunnegs: ''Ik heb '''heur''' (m)  '''t''' (l) even zain lôten''

=== Veurzetsels ien vroagzinnen ===
Ien t Grunnegs kin n vroagzin noeit begunnen mit n veurzetsel. Allend de vroagwoorden kinnen as eerste woord broekt worden. Man vragt dus nait "''Ien wèlk laand binnen wie?''", môr zol eerder sèggen "''Wèlk laand binnen wie ien?''", woarbie ''ien'' eventuweel ook nog wel ais votlôten worden kin. 

t Veurzetsel hoft nait aaltieds aan t ìnde van de zin te kommen. Dit gebeurt veuraal mit zinnen dij n gezegde hebben dij bestaait oet meerdere waarkwoorden. Bieveurbeeld: "''Voor hoeveel mensen moet ik koken?''" wordt "''Houveul luu mout ik veur koken?''". Of "''Aan welke tafel wil je zitten?''", wat wordt: "''Wèlke toavel wolst aan zitten?''".

=== Lopen te..., Zitten te... ===
Ien t Grunnegs broekt man de oetdrokkens ''lopen te ...'' en/of ''zitten te ...'' nait. As man ien t Nederlaands zol sèggen: "''Wat loop je weer te zeuren, zeg!''", zol man dat ien t Grunnegs vertoalen as "''Wat soest ja (aal) weer!''". Deurdat dizze oetdrokken votvaalt, veraandert ook de woordorde. t Haile waarkwoord dat der biepakt wordt (ien dit gevaal ''zeuren-soezen'') wordt op stee zet van ''lopen'' of ''zitten'' ien juuste vörm. As man dus de zin "''Aan hoeveel genodigden zat je te denken?''" vertoalt, krigt man "''Houveul mìnsken dochtst aan?''". Hierbie wordt ook de regel van de vurrege paragroaf broekt.

=== Er - der/ter ===
t Nederlaandse woord ''er'' (Grunnegs ''der'' of ''ter''), is t vrumdste woord van de haile toal. Grunnegers holden over t algemain ook nait van ''der''. Doarom wordt zo veul meugelk perbaaierd om dat woordke te omzielen. Hai mag wel broekt worden, môr dat hoft nait (zo as de maiste Grunnegers t lôten). As ''der'' veuraan ien zin komt, zo as ien sègswieze ''er zijn'', den wordt t woord wel broekt. Veurbeeld:

:'''NL''': ''Er zijn er wel vijftig!''
:'''GRO''': ''Der binnen wel viefteg!''

Sums mout man de haile zin omgoeien om ''der'' te ontwieken en sums zulfs n hail aander woord broeken. Dit broeken van aander woorden gaait maisttieds automoatisch. Veurbeelden:

:'''NL''': ''Ik ben er niet blij mee, met wat je hebt gedaan.''
:'''GRO''': ''Ik bin nait bliede mit watst doan hest.''

:'''NL''': ''Hij komt er niet!'' (ien tieds dat man kiekt noar n jeu-de-boul baal dij noar t lutje tou rolt en t messchain nait hoalt)
:'''GRO''': ''Hai redt t nait!''

=== Spreektoal ===
n Typische aigenschop van Grunnegers en Oostfraizen is dat man ien de spreektoal nait aaltied heur zinsorde goud het. Deurdat man gaauw proat en veul in körte tied zèggen wil, worden zinnen sumtieds nait haildaal ôfmoakt of zègt man dingen twij of drij moal ien ain zin.

'''Dubbel waarkwoord'''<div>
''"Mien man dij zee vanmörn nog, hai zègt "Ik heb guster even bie hom keken", zègt er."'' 

Hier wordt drij moal n vörm van t waarkwoord "zèggen" broekt, wat normoalerwies overbodeg liekt. Ien de spreektoal is dat hail normoal.

'''Dubbel liedend veurwaarp'''<div>
''"Ik wait der niks van, wat je aal zèggen"'' 

Ien dizze zin wordt twij moal n liedend veurwaarp gebroekt "der" en "wat je aal zèggen". Dit komt deurdat man zèggen wil van "Ik wait der niks van", môr man het al deur dat de aander zèggen gaait van "Woar waitst doe niks van?", dus den beantwoordt man dij vroag direkt.

''"Mien olheer dee dat vrouger aait, dij dee dat, törf hoalen mit koar"''

Ien dizze zin wordt drij moal n liedend veurwaarp gebroekt, môr doarbie wordt t lèste dail van de zin verkört ien verlieken tou t Nederlaands. Ien t Nederlaands zol man zèggen ''"Mijn vader deed dat vroeger altijd, hij ging turf halen met de kruiwagen"''. Dat man "hij ging" der bie zet, heurt veur Grunnegers juust weer dubbel op.

'''Zo was dat'''<div>
''"Vrouger was t zo, dat der kwam aaltied n schip mit boeskolen. Zo was dat aaltied."''

Olle mìnsken dij over vrouger proaten, zèggen voak twij moal n vörm van "zo was dat". Dit zègt man om te benoadrokken dat dat doudestieds hail normoal was en dat zai dat echt mitmoakt hebben.

== Soamentrekkens ==
Ien t Nederlaands worden soamentrekkens maisttieds môkt deur -s der tuzzen te doun, bieveurbeeld ''goudsbloem'' of ''kaasjeskruid''. Ien t Grunnegs wordt hail voak de -s vertoald mit -je of -ke (zo as ien t Frais): ''goldjeblom'' (Fy: ''goudsjeblom'') en ''keeskeblom'' (Fy: ''tsiiskeblom''). Bie de lèste blift de -s vot, dus gais ''keeskesbom''.

Doarnoast worden ale woorden dij ien t Nederlaands -e of -en worden kinnen (zonnebloem, paardenbloem, koninginnedag) schreven as -en: ''zunnenbom'', ''peerdenblom'', ''keuneginnendag''. De oetsproak kin zowel -n as -e wezen (keuneginndag, keuneginnedag), aal wordt de -n t maiste broekt.

== Voltoeid dailwoord ==
In t Grunnegs kin t voltoeid dailwoord op twij wiezen môkt worden:

=== wieze 1 ===
Deur n voltoeide tied te môken in kombinoatsie mit n vörm van hebben of wezen. Bieveurbeeld: "ik heb fietst".

=== wieze 2 ===
Deur t haile waarkwoord te nemen mit de voltoeide tied van "doun" en n vörm van "hebben". Bieveurbeeld: "ik heb fietsen doan". Dit wordt allìnd broekt as de beschreven gebeurtenis nait laank leden stee von. De zin "ik heb fietsen doan" wordt ien t Nederlaands den ook vertoald as "ik heb zojuist gefietst". t Kin ook broekt worden as doarveur n aander gebeurtenis beschreven wordt en dat de gebeurtenis tin opzicht van de dij veurege gebeurtenis nait laank leden is, bieveurbeeld: "wie hebben guster om 1 uur swommen en om twaalf uur nog even fietsen doan".

Zai ook [[Grunnegs_(biezundere_woorden)#Doun|Doun]].

===Kriegen, kregen, had hebben===
Bie t waarkwoord ''kriegen'' wordt, vrumdelkerwies, voak n vörm broekt van n aander waarkwoord. "Kriegen" is toalkundeg zain n vörm (de toukomstege vörm) van ''hebben''. Ien t Grunnegs broekt man den ook, noast t korrekte ''kregen hebben'' de vörm ''had hebben'' as voltoeide tied van ''kriegen''. Dit komt zulfs t maist veur. Bieveurbeeld:

:[[Nederlaands|NL]]: ''Ik heb een cadeautje van hem gekregen.''
:[[Grunnegs|GRO]]: ''Ik heb n kadootje van hom had.''

:[[Nederlaands|NL]]: ''Ik zou die brief eergisteren krijgen, niet dus. Gisteren kreeg ik hem ook al niet. Ik heb hem vandaag pas gekregen.''
:[[Grunnegs|GRO]]: ''Ik zol dij braif veurguster kriegen, nait dus. Guster kreeg ik hom ook al nait. Ik heb hom pas vandoag had.''

== Lidwoord ==
In t Grunnegs worden de twee lidwoorden ''de'' en ''(he)t'' bruukt. Net zo as in t Nederlaands is ''de'' veur manleke en vraauwleke woorden en ''het'' veur onzaaidege woorden. ''Het'' wordt voak ofkört tot '''t''. 

t Lidwoord is ain van de verschillen tuzzen t Noord -en Westgrunnegs (Hoogelaandsters, Westerkwartaars) en t Oost -en Zuudgrunnegs (Oldambtsters, Veenkolonioals). In t Zuudoosten wordt t lidwoord maisttieds wel bruukt en in t Noordwesten maisttieds nait. 

Veurbeeld:

'''Hoogelandsters''': Kraant vaalt op mat.

'''Veenkoloniaals''': De kraande vaalt op de madde.

'''Nederlands''': De krant valt op de mat.

Deurdat op t Hoogelaand normoalerwies gain lidwoorden bruukt worden, hebben luu dij ien t doagelks leven Hoogelaandsters proaten, voak muite mit de lidwoorden as man Nederlaands proat. Veuraal ollere mìnzen van t Hoogelaand hoalen "de" en "het" geregeld deur mekoar.

== Aachtervougsels ==
=== -lijk ===
t Nederlaandse aachtervougsel -lijk wordt in t Grunnegs vertoald mit: ''-liek(s)'', ''-lek(s)'' of ''-lk(s)''. Veurbeelden:

{| width="40%" style="margin: 0em 0em;"
|'''Grunnegs'''||'''Nederlaands'''
|-
|Aiglieks||eigenlijk
|-
|Kwoalek||kwalijk
|-
|Haartelk||hartelijk
|}

=== -ig, -erig, -eleg ===
In de Nederlaandse aachtervougsels ''-ig'', wordt de -i vervangen deur n -e. Ook ken de e veur de klinker stoan goan, woardeur de -i vervaalt. Veurbeelden:

{| width="40%" style="margin: 0em 0em;"
|'''Grunnegs'''||'''Nederlaands'''
|-
|Bliedeg||blij
|-
|Kieperg||flink
|-
|Sladdereg||vochtig
|-
|Bunzelg||bang
|-
|Doezeleg||duizelig
|}

=== -ing ===
In t Grunnegs wordt t Nederlaandse aachtervougsel ''-ing'' vertoald mit ''-en'' of ''-eng''. De ''-en'' is de maist-bruukte. In woorden dij ìndegen op ''-ering'' wordt de regel volgd dij zegt dat de -n aan de -r vast komt. In t woord ''Groningen'' vaalt de en vot omdat der al -en te stoan komt deur de -ing. Zölfstandege noamwoorden dij in t Nederlaands ìndegen op -ing (en in t Grunnegs dus op -en of -eng) kriegen in t meervold n -s der aachter. Veurbeelden:

{| width="50%" style="margin: 0em 0em;"
|'''Nederlaands'''||'''Vertoalen 1'''||'''Vertoalen 2'''
|-
|Gron'''ing'''en||Grunn'''en'''||Grunn'''eng'''
|-
|Vertal'''ing'''||vertoal'''en'''||vertoal'''eng'''
|-
|Dat'''ering'''||doat'''eern'''||doat'''eerng'''
|-
|Funder'''ingen'''||Fundeer'''ns'''||Funder'''ngs'''
|}

=== -schap ===
t Nederlaandse aachtervougsel ''-schap'' wordt in t Grunnegs vertoald mit ''-schop'' of ''-skop''. t Is streekgebonden welkent bruukt wordt. Veurbeeld:

{| width="60%" style="margin: 0em 0em;"
|'''Nederlaands'''||'''Vertoalen 1'''||'''vertoalen 2'''
|-
|Gevangen'''schap'''||gevongen'''schop'''||gevongen'''skop'''
|-
|Graaf'''schap'''||groaf'''schop'''||groaf'''skop'''
|}

== Bievougelke veurnoamwoorden ==
Bievougelke veurnoamwoorden worden maisttied mokt oet biewoorden. Biewoorden binnen woorden as old, nij, rood, gruin, groot, lutje, goud, enz. Veur elk woord verschilt de vervouging:

* Bie woorden as ''old, kold, zolt'' enz. vaalt de -d vot en komt der -le veur in t stee. Dan krigst woorden as ''olle'', ''kolle'' en ''zolle''. In andere Grunnegse dialekten hoalt man de -d vot en komt veur de -l n -a. Dit gebeurt den allenneg bie woorden dij op -d ìndegen. Bie woorden dij ìndegen op n -t, blift t zo en komt der niks aachter. Dan krigst woorden as ''oale, koale en zolt''. 

* Bie woorden dij ôflaaid binnen van topogroafische noamen, krigst der -s aachter. Net zo as in t Nederlaands komt der -sch aachter as veur de -s n lösse -i te stoan komt. Bieveurbeeld ''Duutse, Belgische, Fraise, Grunnegse''. 
** In t Grunnegs hest nog n andere menaier om topogroafische bievougelke veurnoamwoorden aan te duden, noamelk mit -er, -der of -ster. Bieveurbeeld: ''Stadjeder, Damster daip, Pekelder Hollaands''.

* In sommege gevallen komt der -sk aachter. Dit is n overbliefsel oet t Frais, woaroet t Grunnegs dails is ontstoan. Dit wordt enkeld bie n poar woorden bruukt as ''eelsk'', ''noabersk'', ''papsk'', enz. (zai ook de kepiddel '''-sk''').

== Veurbeelden van bievougleke veurnoamwoorden ==
{| {{prettytable}} width="60%"
|- style="background: #efefef;"
! width="15%" |Biewoord (nld)
! width="15%" |Biewoord (gos)
! width="30%" |Bievougelk noamw.
! width="30%" |Vergrotende trap
! width="30%" |Overtreffende trap
|-
|Groot
|Groot
|Grode
|Groder
|Grootst(e)
|-
|Klein
|Klaain/lut(sk)/lutteg/leut(sk)
|Lutje, lutke/leutje, leutke
|Lutteger/leuteger/klaainder
|Lutegst(e)/Klainst(e)
|-
|Donker
|Duuster
|Duustere
|Duusterder
|Duusterst(e)
|-
|Zwaar
|Swoar
|Swoare
|Swoarder
|Swoarst(e)
|-
|Licht
|Licht/lucht
|Lichte/luchte
|Lichter/luchter
|Lichtst(e)/luchtst(e)
|-
|Goed
|Goud/richt/juust
|Goi(e)/gooi(e)/richtege/juuste
|Beter
|Best(e)/bìst(e)
|-
|Slecht
|Min/euvel/maal
|Minne/euvele(ge)/male
|Minder/euveleger/maler
|Minst(e)/euvelegst(e)/maalst(e)
|-
|Recht
|Liek
|Lieke
|Lieker
|Liekst(e)
|-
|Krom/verkeerd
|Slicht
|Slichte
|Slichter
|Slichtst(e)
|-
|Kold
|Kold/kol
|Kolle
|Koller/kolder
|Koldst(e)
|-
|Warm
|Waarm/hetseg
|Waarme/hetsege
|Waarmer/hetseger
|Waarmst(e)/hetsegst(e)
|-
|Lang
|Laank/laang
|Laanke/laange
|Laanker/laanger
|Laankst(e)/laankst(e)
|-
|Kort
|Kört
|Körte
|Körter
|Körtst(e)
|-
|Oud
|Old/ol/oal
|Olle/oale
|Oller/oaler
|Oldst/oaldst
|-
|Nieuw
|Nij/nèj
|Nije/nèje
|Nijer/nèjer
|Nijst(e)/nèjst(e)
|-
|Mooi
|Schier*/mooi/nuver
|Schiere/mooie/nuvere
|Schierder/mooier/nuverder
|Schierst(e)/mooist(e)/nuverst(e)
|-
|Lelijk
|Lellek
|Lelleke
|Lelleker
|Lellekst(e)
|-
|Erg
|Slim/aarg
|Slimme/aarge
|Slimmer/aarger
|Slimste/aargste
|-
|Ver
|Wied
|Wied
|Wieder
|Wiedst
|}

<nowiki>*</nowiki> De betaikenis van t woord ''schier'' ken vergeleken worden mit dij van t Duutse ''schön''. t Ken noamelk betaikenen: ''mooi'', ''leuk'', ''knap'', ''netjes'' en ''fijn''.

== -sk ==
In t Grunnegs worden summege woorden nogal ais vertoald mit doarin de -sk kombinoatsie. Dit is n overbliefsel van t Frais. De kombinoatsie -sk wordt veural bruukt bie de Nederlaandse letterkombinoatsie -sch. n Veurbeeld is de ploatsnoam ''Vriescheloo'', dat in t Grunnegs ''Vraiskeloo'' is. Ook summege woorden dij in t Middel-Nederlaands mit -sch schreven wuiren, worden vertoald mit -sk. n Veurbeelden hiervan binnen ''was'', ''wens'' en ''vis'', in t Middel-Nederlaandse ''wasch'', ''wensch'' en ''visch''. In t Grunnegs is dit dus ''wask(e)'', ''wìnsk'' en ''visk''.

Ook summege bievougelke noamwoorden worden nog mit -sk schreven. In ploatsnoamen woar t woord ''fries'' of ''vries'' in veurkomt, mit as aachtergrond n geschiednis dat te doun het mit Fraislaand, den wordt ''fries'' of ''vries'' mit ''fraisk'' of ''vraisk'' vertoald. t Twìntse ploatske ''Vriezenveen'' wordt den ook vertoald mit ''Vraiskenveen'' en de ploats ''Frieschepalen'' bie De Wilp over de grìns wordt vertoald mit ''Fraiskepoalen''.

== Extroa klinker ==
In tegenstellen tot t Nederlaands, kommt der allend bie de ik-vörm n extroa klinker in n waarkwoord as "lopen". Asmis wordt dizze extroa klinker ook wel votlôten. Dus wordt de vervougen van lopen:

:ik  lo(o)p
:doe lopst
:hai lop(t)
:wie lopen
:joe lopen
:zie lopen

Bie lastege waarkwoorden as ''wonen'' en ''hopen'' wordt der bie de enkelvoldege vörms ook n extroa klinker touvougd.

== Meervold ==
In t Grunnegs wordt, net as in t Nederlaands, t meervold vörmd deur de letters -(e)n en -s. Voak wordt n woord dij in t Nederlaands -en het, in t Grunnegs mit -s vervougd, zo as ''vörms'' (vormen), ''bedoulens'' (bedoelingen) en ''eerdappels'' (aardappelen). Noast dizze twij vörms binnen der ook oetzönderns dij n apaart meervold hebben. Veurbeelden binnen:

{| width="40%" style="margin: 0em 0em;"
|'''Grunnegs'''||'''Nederlaands'''
|-
|Vraauw||vraauwluu, vruilie
|-
|Man||mannen, manluu
|-
|Wicht||wichter
|-
|Aai||aaier
|}

== Ofkörtens ==
===Bievougelke en zölfstandege noamwoorden ===
In t Grunnegs kin in de maiste gevaaln n zölfstandeg noamwoord aachter n bievougelk noamwoord votvalen. In stee doarvan wordt der n ''-(en)t'' aachter t bievougelk noamwoord plakt. Dit kin allend bruukt worden as de andere spreker wait woar t om gaait. Dit kin aans allend bie meervold of n keuze oet meerdere dingen. Veurbeeld:

{| width="50%" style="margin: 0em 0em;"
|'''Nait-votlôten'''||'''Votlôten'''
|-
|Hest dij '''dingen''' zain?||Hest dijde'''nt''' zain?
|-
|Dij rooie '''dingen'''||Dij rooien'''t'''
|-
|Welk '''ding''' beduilst?||Welken'''t''' beduilst?
|-
|Gain '''ding'''||gain'''ent'''
|}

Ditzölfde gebeurt ook bie getaln as der ''mit zien'' veur te stoan komt. Hieronder staait n overzicht:

{| {{prettytable}} width="60%"
|- style="background: #efefef;"
! width="10%" |Getal
! width="10%" |Mit zien...
|-
|Ain
|allendeg
|-
|Twij
|baaide'''nt'''
|-
|Drij
|drij'''nt'''
|-
|Vaaier
|vaaier'''nt'''
|-
|enzowieder
|}

As der zegt wordt "zienent" kin dat ook voak betaikenen "zien hoes", vergeliekboar mit t Engelse "his place" of "...'s". Zai de zegswiezen veur n veurbeeld.

== Verlutken ==
t Lutker moaken van woorden gaait in t Grunnegs mit hèlp van de aachtervougsels ''-(s)ke'', ''-(t)je'' of ''-chie''. De maist bruukte is -ke, mit söms n extroa ''s'' veur de oetsproak. -chie wordt veuraal bruukt in t Veenkelonoals. t Grunnegse verlutken van woorden is verwant aan dij van de omliggende dialekten:

* Drìnts: ''chien''
* Hoogduuts: ''chen''
* Emslaands & Westerwôlds: ''ken''
* Grunnegs-Oostfrais & Frais: ''ke''

== Van waarkwoord noar zulfstaandeg noamwoord ==
As aine van n waarkwoord n zulfstandeg noamwoord môken wil, dut man dat ien t Grunnegs deur de stam van n waarkwoord tou nemen en doar -(je(d))erij aachter tou zetten. Bieveurbeeld:

* Stoeven - stoeverij (NL: "gestuif")
* Lopen - loperij (NL: "geloop")
* Boeren - boerderij (NL: "geboer" (het uitoefenen van het beroep boer), môr ook boerderij ien de zin van n boeren stee)
* Zoepen - zoeperij (NL: "gezuip", môr ook "iets te drinken", bv. "Hest ook wat zoeperij mitnomen?")

Zo as t lèste veurbeeld aangeft, kinnen woorden mit de oetgang -ij ook t produkt wezen dat oet de haandeln komt of dij bie de haandeln zìntroal staait. Voak hebben woorden dij op dizze wieze môkt worden wel n negoatieve bieklaank. Bieveurbeeld as aine zègt dat er aal loperij om zien hoes hìn het, betaikent dit voak dat der veul luu om zien hoes tou lopen en dat er der last van het.

{{Grunnegs woordenbouk}}

[[Kategorie:Grunnegs_artikel]]
[[Kategorie:Grönnegse toalwiezer]]
