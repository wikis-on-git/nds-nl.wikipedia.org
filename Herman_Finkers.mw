{{etalage}}[[Ofbeelding:Herman Finkers.jpg|thumb|300px|Herman Finkers]]
'''Hermenegildus Felix Victor Maria (Herman) Finkers''' (sprek oet: ''Herman Feenkers'')  ([[Almelo]], [[9 december]] [[1954]]) is nen [[Tweante|Tweantsn]] grapnmaker, den bekeand is vanweage zien dreugn humor. Seend at hee in 2000 te heurn kreag dat e leukemie hef, hef e genne vuurstellingn meer gevn.

==Kabaretkarrière==
Oons Hermänken wördn geboorn en optrökn in t Tweantse [[Almelo]], woar e noar de school gung en woar e ok op de [[HBS]] zat. Ziene grapnmakeriejkarrière begun ongewoon doo't e zien stottern töt zien haandelsmeark promoveern. Zien eerste program hetn ''Op Zwart Zangzaad'' (''Op Zwart Zangzoad''), noar de [[Grunnen|Grönningse]] studeantnhumorvereaniging woar zien breur [[Wilfried Finkers]] oprichter en vuurzitter van was.

In [[1979]] wonn Finkers n tweedn pries op t [[Dealft|Dealftse]] [[Camarettenfestivaal]], as ok n publieks- en n persoonlikheidspries. Töt n eand van de joarn neegntig har e völ sukses met t ene program noa t aandere. Vanof [[1987]] döa zien breur Wilfried met met t oetprakkezeern van materiaal en met t weark achter de schearmn. Wilfried kwam of en too zölf ok de bönne op, steavaste as steunteligen döl.

In [[2000]] höal Herman um ziene gezoondhead tiedelik op met vuurstellingn doon. Toch is e in [[2005]] wier begunn met t vuurbereidn van ne nieje sjoo.

Herman Finkers is nen echtn dreugn in ziene vuurstellingn. A'j ne vergeliekt met aandere grapnmakers van vandaag-an-n-dag, is zien tempo leag te neumn, mer dat wördt kompenseerd duur ne perfekte timing vuur elke grap, woarbiej e zien vreandelike, licht keenderlike oetstroaling voloet broekt. De humor lig biej Finkers in zien oetgedachte weurdgrapn, umgekeerde logika en visuele gräpkes. Doarbiej döt e nich wat oet op wat der in t niejs is.

In ziene beginjoarn harn ziene sjoos benaamd losse geschichtn, niejsberichtn, tilfoongesprekn en zoogeneumde ''one-man-sketches'' en maakn hee hoast nich gebroek van t decor: een rood gordien was zien ennigste achtergroond. In latere sjoos wördn de decors oetgebreider en wördn doar aait visuele grapn met oethaald. Hee deu un eankeld moal tehoop met [[Brigitte Kaandorp]], umdat eer kabaretsjoos wat stiel betref te vergeliekn bunt met de sjoos van Herman Finkers. In zien program ''Geen spatader veranderd'' (de Hollaandse versie van ''Gen spatoader aans'' Hollaands) zung e biejvuurbeeld met eer n eroties duët in ne, alleen in naam, rechtstreekse verbeending.

==Aandere aktiviteitn==
Nöast grapnmakeriej höaldt Finkers zik gangs met de [[Tweants|Tweantse taal]]. Zoo hef e zien eign spelling vuur t Tweants ontwikkeld, ne kombinoasie van de [[Standaard Schriefwieze]] en de [[Kreenk vuur de Twentse sproak]], wat e ''Eigenwies'' hef neumd. Zien leste twee vuurstellingn gaf e ok in t Tweants. Ok wearkt hee met an de kampanje ''Twents doar is niks mis met'' van t [[Van Deinse Instituut]] in [[Eanske]]. In de [[Nederlaand|Neerlaand]]se tilvisieserie [[Baantjer (tilvisie)|Baantjer]] spöaln hee n moal nen boer oet [[Weersel]]. Hee deu dan gewoon plat. 

Op [[2 oktober]] [[2005]] kwam de in t Tweants gesprökne zeepriege [[Van Jonge Leu en Oale Groond]] van regisseur [[Johan Nijenhuis]] vuur t eerst op [[tillevisie|tilvisie]] biej [[RTV Oost]]. Finkers was doarbiej kreatief roadgeaver, vuural duur t in good Tweants vertaaln van alle dialoogn. Ook spöln hee ne belangrieke rol in de riege.

Finkers is nog wa rooms optrökn en ook vandaag-an-n-dag döt e völ vuur zien [[religie|geloof]]. Dat t roomse geloof belangriek vuur um is, wördn dudelik doo't e in ''Een Engelhart in Rome'' met nen gehandicaptn neave noar Room gung um biej n paus op audiënsie te goan. Begin 2006 maakn n hee zich hard vuur t behoald van de [[Plechelmusbasiliek]] in [[Oldnzel]].

Op [[29 april]] [[2003]] wördn Finkers beneumd töt [[Ridder in de Orde van de Nederlandse Leeuw]].

==Oaverzicht van theatervuurstellingn==
*Op Zwart Zangzaad (''Op Zwart Zangzoad'') (1979) 
*De terugkeer van Joop Huizinga (''t Wierkomn van Joop Huizinga'') (1982)
*De Diana Ros Show (''De Diana Ros Sjoo'') (1983) 
*EHBO is mijn lust en mijn leven (''EHBO is leefhebberieje'') (1985) 
*Het Meisje van de Slijterij (''t Meaken van de Slieterieje'') (1987) 
*De zon gaat zinloos onder, morgen moet zij toch weer op (''De zunne geet zinloos oonder, morn möt ze toch wier op'') (1990) 
*Dat heeft zo'n jongen toch niet nodig (''Dat hef zon jong toch nich neudig'') (1992) 
*Geen spatader veranderd (''Gen spatoare aans'') (1995) (Ok in t Tweants oetvoerd oonder n titel ''Gen spatoader aans'') 
*Kalm aan en rap een beetje (''Heandig an en rap wat'') (1998) (Ok in het Tweants oetvoerd oonder n titel ''Heanig an en rap wat'')

==Oaverzicht van elpees/ceedees==
*Vinger in de bips (''Vinger in n eers'')
*Als gezonde jongen zijnde (De terugkeer van Joop Huizinga) (''As gezoond jong (t Wierkomn van Joop Huizinga)''
*Van zijn elpee (''Van zien elpee'')
*EHBO is mijn lust en mijn leven (''EHBO is leefhebberieje'')
*Het Meisje van de Slijterij (''t Meaken van de Slieterieje'')
*De zon gaat zinloos onder, morgen moet zij toch weer op (''De zunne geet zinloos oonder, morn möt ze toch wier op'')
*Carnaval der Dieren (''Karnaval van de Deers'')
*Dat heeft zo'n jongen toch niet nodig (''Dat hef zon jong toch nich neudig'')
*Geen spatader veranderd (''Gen spatoare aans'')
*Kalm aan en rap een beetje (''Heandig an en rap wat'')

==Oaverzicht van deeveedees==
*EHBO is mijn lust en mijn leven (''EHBO is leefhebberieje'')
*Het Meisje van de Slijterij (''t Meaken van de Slieterieje'')
*De zon gaat zinloos onder, morgen moet zij toch weer op (''De zunne geet zinloos oonder, morn möt ze toch wier op'')
*Carnaval der Dieren / Sint Joris Mis (''Karnaval van de Deers/Seent Joaris Mis'')
*Kroamschudd'n in Mariaparochie / Macbeth (''Kroamschudn in Mariaparochie/Macbeth: twee animoasiefilms)
*Dat heeft zo'n jongen toch niet nodig (''Dat hef zon jong toch nich neudig'')
*Geen spatader veranderd (''Gen spatoare aans'')
*Kalm aan en rap een beetje (''Heandig an en rap wat'')
*Een engelhart in Rome (Een diepzinnige Herman Finkers in het Vaticaan op audiëntie) (''n Engelharte in Room  (n deepzinnign Herman Finkers in t Vatikaan op audiënsie)'')

==Eksterne verbeendingn==
*[http://www.hermanfinkers.nl/ Officiële webstie van Herman Finkers]
*[http://www.imdb.com/name/nm0277932/ Herman Finkers] in de [[Internet Movie Database]] <small>in t Engels</small>

[[Kattegerie:Tweants artikel]]
[[Kattegerie:Nederlaands grapnmaker]]
[[Kattegerie:Tukker]]

[[en:Herman Finkers]]
[[fr:Herman Finkers]]
[[nl:Herman Finkers]]
