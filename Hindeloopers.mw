Et '''Hindeloopers''' ([[Fries]]: ''Hylpersk'') is et archaïsche [[Freeske taaln|Friese dialekt]] van et haevenstadtien [[Hindeloopen]] an de westkust van de [[Nederlaand|Nederlaanse]] [[perveensie]] [[Frieslaand]]. Et het een slim behooldende klaankleer en woordeschat, waoj' een protte [[Ooldfries]]e woorden in weerommevienen kunnen. Et wodt nog praot deur zoe'n 300 meensken, die meerstal al wat oolder binnen. Et antal sprekers lopt ok rap terogge.

== Schrieftael ==
Et Hindeloopers is in alle gevallen al van de [[17e ieuw]] of schriftelik overleverd. In [[1981]] verscheen et ''Hylper Wurdboek'' (Hindelooper Woordeboek) as onderdiel van de ''Rige Fryske Dialektstúdzjes'' van de [[Fryske Akademy]].

== Ontwikkeling ==
Deur de ligging op een [[schiereilaand]] het [[Hindeloopen]] tot in de [[20e ieuw]] isoleerd west van de rest van Frieslaand en had et ieuwenlaank meer kontakten mit de [[Noord-Hollaand|Hollaanse]] kuststeden an de aandere kaante van de [[Zuderzee]]. Zodoende het et Hindeloopers een grotere invloed van de [[Hollaans (dialekt)|Hollaanse dialekten]] ondergaon as de aandere Friese dialekten. Veural et [[Amsterdams]] het deur de ieuwen henne een grote invloed op et Hindeloopers uutoefend. De ligging van Hindeloopen is liekewel niet de volledige verklaoring veur et dialekt: tot omdebi'j [[1800]] had [[Koudum]] naemelik een dialekt dat stark op et Hindeloopers leek.

== Verschil mit et Standerdfries ==
[[Ofbeelding:Laandkaorte_lekaosie_Hindeloopers.GIF|thumb|250px|De lekaosie van et Hindelooper dialekt in et Friese taelgebied]]
In et Hindeloopers is de [[Frieske breking]] niet deurvoerd. Zo is ''ee'' gien ''ie'' wodden, en ''oo'' gien ''uo''. Veerder wodden pattie kombinaosies aanders zegd. De kombinaosies ''âld'' en ''âlt'', in et Standerdfries mit een stomme ''l'', wodden in et Hindeloopers mit een ''l'' en een gewone ''aa'' zegd, bi'jgelieks "''aald''" veur "âld". En et Hindeloopers het dan ''ae'' waor et Standerdfries ''aa'' het, bi'jgelieks "''waerm''" veur "waarm". Veerder is de Hindelooper ekwivalent van de "tsj" de "tj", liekas in "''tjian''" ("tsjin"), daornaost wodt de "ts" vaeke nog ofzwakt tot een "s", liekas in "''serke''" ("tsjerke").

Et Hindeloopers het ok nog een tal klaanken die in et Standerdfries niet veurkommen:
* "ä" . "''twädde''" ("twadde")
* "ö" . "''röt''" ("rôt")
* "ûi" . "''bûie''" ("boei")
* "ia" . "''fiald''" ("fjild")
* "èa" - "''hèal''" ("hel")
* "èu" - "''fèuwer''" ("fjouwer")
* "öi" - "''böis''" ("buis")
* "öu" - "''möukje''" ("miaukje")
* "iiuw" - "''fiiuw''" ("fiif")
* "ôi" - "''môi''" ("moai")
* "aau" - "''paau''" ("pau")

In de spelling hej' ok nog twie aandere verschillen, deurdat et Hindeloopers uutspraokverschillen angeft die in de spelling van et Standerdfries niet zichtber binnen. Et gaot daorbi'j om "ò" veur de o-klank in "hok", liekas in "''tòlle''" veur "telle", en om de lange '''ú'' die in et Hindeloopers altied as "uu" schreven wodt.

D'r bin ok een peer lexikaole verschillen; bi'jgelieks: "''siie''" veur "naaie", "''tät''" veur "happe" (in de zin van kiendertael veur "kiepe") en "''öie''" veur "sipel". In de woordeschat van et dialekt bin een protte woorden beweerd bleven die in et Nederlaans en in et Fries niet meer bruukt wodden.

De verschillen in uutspraoke en woordeschat tussen et Hindeloopers en et Standerdfries bin zo groot dat de onderlinge verstaonberhied in gevaor komt. Een steekproef leut zien dat et Hindeloopers staorigan naor et Standerdfries toebewegt, dit komt lichtkaans deur et toenemende kontakt en et verhuzen van sprekers van aandere [[Fries]]e dialekten naor Hindeloopen.

== Veurbield ==
As veurbield van et Hindeloopers de eerste riegels van ''Bittersweet'', de Hindelooperse versie uut et Bitterswietperjekt, mit daoronder dezelde tekst in et Standerdfries.

:Bittersweet, bittersweet
:priuwt dizze likje minnesang
:sol dyn aer wol eenkear fange
:as de fyne droppen 't ryne
:(...)
(Vertaeling [[Gosse Blom]])

:Bitterswiet, bitterswiet
:Priuwt dit lytse leafdeliet
:Sil dyn ear it oait wel heine
:As de fine drippen 't reine
:(...)
([[Tiny Mulder]])

== Uutgaonde verwiezing ==
* [http://www.meertens.nl/books/winkler/hynljippen.html De geliekenis van de verleuren zeun, in et Hindeloopers]

== Literetuur ==
* K. Boelens en aanderen, ''Twataligens - Ynlieding yn Underskate Aspekten fan de Twataligens'', Liwwadden, 1981.
* G. Blom, ''Hylper Wurdboek'', Liwwadden, 1981.
* K. Jansma, ''Friesland en zijn 44 gemeenten'', Liwwadden, 1981.

[[Kattegerie:Stellingwarfs_artikel]]
[[Kattegerie:Freesk]]

[[en:Hindeloopen Frisian]]
[[fy:Hylpersk]]
[[nl:Hindeloopers]]
