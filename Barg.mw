[[Ofbeelding:Olympus_Mons.jpeg|thumb|150px|[[Olympus Mons]] op Mars, de hoogst bekende barg in et zunnestelsel]]
Een '''barg''' is een stok van de [[Eardkorst|eerdkoste]] dat omhoge stek en dat hom deur zien heugte onderscheidt van de omgeving. De grotere bargen op eerde hebben over et algemien steile [[helling|hellings]] en stark [[reliëf (laandschop)|reliëf]], en et [[grondgestiente]] dervan is vaeke zichtber. De hoogste barg op eerde is [[Mount Everest]] in de Himalaya's (8848 meter). De hoogst bekende barg van alle planeten in et zunnestelsel is [[Olympus Mons]] op Mars (zo'n 22.000 meter).

Bargen ontstaon deur [[tektoniek]] (bewegings in de eerdkoste), [[erosie]] of [[vulkanisme]], wat persessen bin die soms tientallen miljoenen jaoren duren. Is een barg ienmaol ontstaon, dan slit dissend weer laankzem of deur [[verwering]], [[ofgliedingsmassa|ofgliedingsmassa's]] en aandere vormen van [[massabeweging]], of deur erosie deur [[revier|revieren]] en [[gletsjer|gletsjers]].

Deur de dunnere atmosfeer op grotere heugte hebben hoge bargen een kolder klimaot as gebieden op dezelde [[briedtegraod]] die dichter bi'j et [[zeeniveau]] liggen. Et koldere klimaot is van grote invloed op et [[ekosysteem]]: op bargen leven aandere plaanten en dieren as op legere heugte. Bargachtig terrein lient hom minder veur laandbouw en meer veur et winnen van [[delfstof|delfstoffen]] ([[mienbouw]]) en veur [[holtkap]]. Ok wodden bargen gebruukt veur dieverdaotsie en sport, zoas [[bargbeklummen]] en [[skieën]].

==Terminologie==
In de [[geografie]] wodden bargen uutesorteerd naor heugte, ligging of ontstaonswieze. Wanneer een bulte bargen bi'j mekaer liggen, zoas miest et geval is, is der spraoke van een [[gebargte]]. Gebargtes kunnen bestaon uut [[bargketten|bargkettens]] (anienesleuten riegen van bargen) of [[bargmassief|bargmassieven]] (groepen an mekaer vastezittende bargen).

De heugste tippe van een barg wodt de bargtop enuumd. In et beparkte oppervlak van de top onderscheidt een barg hom van een [[plateau (geografie)|plateau]]. Een barg kan meer as iene top hebben; de toppen bin dan deur graoten of kleine zadels mit mekaer verbunnen.

Dudelik leger liggende gebieden tussen bargen numen ze [[dal|dalen]]. Waeter dat in gebargtes opevungen wodt in de vorm van regen en sni'j stroomt deur de dalen umdaele. De verbiendings tussen verschillende bargen in een gebargte numen ze bargkammen of graoten. Et leegste punt op een bargkam tussen twee bargen is een [[bargpas]].

==Et begrip barg in et Nedersaksisch==
[[Ofbeelding:Archemerberg.jpg|thumb|300px|Schaopskudde op de [[Arkemerbarg]] in de gemiente Ommen (Overiessel)]]
In et [[Nedersaksisch]] wodt aordig roem ommesprungen mit et begrip barg: ok [[heuvel|heuvels]] (heugtes van minder as 200-300 meter), en zels glooiings die aj nauweliks zien (beveurbield een [[zaandverstuving|zaandverstoeving]] of een [[revierduun]]), wodden wel bargen enuumd. [[Nederlaand]] en [[Duutslaand|Noord-Duutslaand]] maeken diel uut van et [[Noord-Europese Leeglaand]], wat niet bepaold bargachtig gebied is. Daoromme moej niet an hoge bargen deenken as der in et Nedersaksisch spraoke is van een (plaetselike) barg. Ok buten et Nedersaksische taelgebied komp in Nederlaand et begrip 'berg' vule veur in de naemen van heuvels.

De mieste heuvels in [[Oaveriessel|Overiessel]] wodden bargen enuumd: beveurbield  de [[Arkemerbarg]], de [[Besthemerbarg]], de [[Frezenboarg]], de [[Hoolterboarg|Holterbarg]], de [[Lemelerbarg]], de [[Lönnikerbearg]], de [[Lutnbearg]], de [[Noselerbearg]], de [[Poaskbarg]], de [[Riessenderboarg]], de [[Spoelderbärg]] en de [[Wooldbarg]]. De hoogste van de Overiesselse bargen is de [[Tankenbarg]] (85,1 meter) in [[Twente]].

Bargen bin in Twente zodaonig een begrip dat [[Martin ter Denge]] der een heufien an wi'jdt in ''Tukkerspotten. Een ABC-boek over de ziel van de Twentenaar'' (2021). Verscheiden van de [[Sallaand|Sallaanse]] bargen liggen op 'e [[Sallaandse Heuvelrogge|Sallaanse Heuvelrogge]]. De hoogste barg in [[Gelderlaand]] mit 'barg' in de naeme is de [[Torenbarg]] (107 meter). De hoogste bargen in de [[Graofschop Benthem]] bin de [[Benthemer Barg]] (92 meter), de [[Poaschebarg]] (89 meter) en de [[Isterbarg]] (68 meter). 

Veur heuvels in de Nedersaksische kontreien is ok de term '''belt''' of '''bult(e)''' wel in gebruuk, zoas in de [[Klinkenbelt]] (Sallaand) en de [[Buunerbult]] (Drenthe). Der bestaot ok verscheiden [[Nedersaksische achternamen|achternamen]] uut die kontreien mit -beld of -belt as element, zoas Van de Beld, Kleinlugtenbelt en Meulenbeld.

Een zaanderige heugte in [[heed (laandschap)|heidegebied]] wodt ok een '''[[haar (heugte)|haar]]''' enuumd, waj vule zien in [[veldname|veldnaemen]]: beveurbield [[De Kievitshaar]], [[Broenehaar]], [[Kloosterhaar]], [[Withaoren]], [[Slagharen]], [[Hoarle (Tubbig)|Hoarle]] bi'j Tubbige en [[Hoarle (Healdern)|Haorle]] bi'j Heldern. Nog een aander Nedersakisch woord veur hoog laand, een stok hoge hei, een begruide heugte of een hoge zaandgrond mit kreupelholt is '''hörst''' (veldname Arnshörst bij [[Ommen (gemiente)|Ommen]]; [[Stappest|Staphörst]]; [[De Rieverst|IJhörst]] ezw.). De [[Oldsaksisch]]e beduding van hörst is kreupelholt.

{{Dia|Dit stok is eschreven in et [[Stellingwarfs]] van de Kop van Overiessel.}}

[[Kategorie:Stellingwarfs artikel]]
[[Kategorie:Barg| ]]
