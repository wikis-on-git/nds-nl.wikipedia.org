De '''Beentjesgraven''', eerder ok '''d'Olde Gracht''' enuumd, is een middelieuws ofwateringskenaal in 't noorden van de [[Nederlaand]]se pervincie [[Oaveriessel|Aoveriessel]].

==Ligging==
De Beentjesgraven löp van ongeveer [[De Balk]] (waor 't kenaal naor 't zuden richting [[Vechte]] deurlöp as de Stouwe) in 't noordoosten töt [[De Meele]] in 't zuudwesten (waor 't uutmondt in de [[Dedemsvaort (kenaol)|Dedemsvaort]] en de Buldersleiding). 't Kenaal lig net ten noorden van de [[Pervinciaole weg 377|N377]], die op zich weer 't tracé volgt van de diels verdwenen Dedemsvaort. De stroomrichting is van 't oosten naor 't westen: allennig al de vroggere gemiente Neilusen hef van noordoost naor zuudwest een heugteverschil van 3,7 meter.<ref>[https://www.canonvannederland.nl/nl/overijssel/salland/nieuwleusen/nieuwleusen Canon van Neilusen]</ref> Vrogger leup de Beentjesgraven westerd uut deur töt [[Asselt]], waor later de Dedemsvaort zol lopen, en dan noordelijk töt bij [[De Sluus]].<ref>[https://wmsonly-services.geodataoverijssel.nl/viewer/layer/raster_alleen_wms/Kaart_Ten_Have_1648 Kaorte van Aoveriessel deur Nicolaas Ten Have uut 1648]</ref>

==Geschiedenis==
De oldste vermelding (1413) sprek van de '''Berendesgraven''', wat döt dèenken det 't kenaal een graafwark is daor as iene Berend wat mit van doen had, en det de vörm "Beentjesgraven" een latere Hollaandse [[verbastering]] is. In det jaor, blek uut 't archief van 't [[Zwartewaterklooster]], wezen de arfgenamen van de [[marke (bestuur)|marke]] van [[Roevène]] en de marke van [[Dalsen]] 't kenaal an as markegrèenze: ''"Den Hoidijk up Berendesgraven daer van voirt up an des Bisschopsgraven als die langes wijze toenerwaert"''.<ref>J.P. van den Berg c.s. (1986), ''Van Reestdal tot Beentjesgraven. Van Kievitshaar tot Kievitsnest'', Zwolle: Natuur en Milieu Federatie Overijssel, blz. 155</ref> Hier leup later ok de grèenze tussen de gemientes [[Stappest (gemiente)|Stappest]] en [[Ni'jlusen|Neilusen]]. Op een kaorte van tussen 1724 en 1755 deur laandmeter W. Hattinga of ien van zien zeuns, D.W.C. en A. Hattinga, stiet de "Beenties Graven" inetiekend.<ref> Marian Pereboomen Freek Pereboom (1982), ''Nieuwleusen in de kaart gekeken'', Kampen: Iesselakkedemie, kaorte 7</ref>

Aover de Beentjesgraven en nog een aander, zudelijker kenaal, de [[Grote Hermel]], kwamen ze in vrogger ieuwen vanuut [[Zwolle]] en Asselt in kleine booties [[törf]] halen uut 't grote [[vene (grondsoorte)|vene]] det hum uutstrekte an weerskaanten van de [[Riest (revier)|Riest]]. De beide stroompies waren daor belangriek veur, want vervoer aover laand was nauwelijks meugelk. De ligging van de buurtschop [[Den Hulst]] ('t latere Neilusen-Noord), die al lange veur 't uutgraven van de Dedemsvaort bestund, hangt samen mit de loop van de Beentjesgraven.<ref>[https://www.canonvannederland.nl/nl/overijssel/salland/nieuwleusen/nieuwleusen Canon van Neilusen]</ref>

Det de Beentjesgraven een vervoersaoder ewest hef, kuj opmaken uut 't [[scheepsjagen|jaagpad]] det nog langs een diel dervan löp en det now toegaankelk is veur kuiervolk.

==Rifferenties==
<references/>

{{Dia|Dit artikel is eschreven in 't [[Zuudwest-Drèents]].}}

[[Kategorie:Drèents artikel]]
[[Kategorie:Kanaal in Nederlaand]]
[[Kategorie:Woater in Oaveriessel]]
[[Kategorie:Geografie van Sallaand]]
[[Kategorie:Stappest]]
[[Kategorie:Neilusen]]
[[Kategorie:Hardenbarg]]
