De '''Beentjesgraven''', eerder ok '''d'Olde Gracht''' enuumd, is een middelieuws ofwateringskenaal van (tegenwoordig) 't formaot briede sloot, det in de [[Nederlaand]]se pervincie [[Oaveriessel|Aoveriessel]] löp van ongeveer [[De Balk]] in 't noordoosten töt [[De Meele]] in 't zuudwesten. 't Lig net ten noorden van de [[Pervinciaole weg 377|N377]], die op zich weer 't tracé volgt van de diels verdwenen [[Dedemsvaort (kenaol)|Dedemsvaort]]. Vrogger leup de Beentjesgraven deur töt [[Asselt]], waor later de Dedemsvaort zol lopen.

De oldste vermelding (1413) sprek van de '''Berendesgraven''', wat suggereert det 't kenaal een graafwark is daor as iene Berend wat mit van doen had, en det de vörm "Beentjesgraven" een latere Hollaandse [[verbastering]] is. In det jaor, blek uut 't archief van 't [[Zwartewaterklooster]], wezen de arfgenamen van de [[marke]] van [[Roevène]] en de marke van [[Dalsen]] 't kenaal an as markegrèenze: ''"Den Hoidijk up Berendesgraven daer van voirt up an des Bisschopsgraven als die langes wijze toenerwaert"''.<ref>J.P. van den Berg c.s. (1986), ''Van Reestdal tot Beentjesgraven. Van Kievitshaar tot Kievitsnest'', Zwolle: Natuur en Milieu Federatie Overijssel, blz. 155</ref> Hier leup later ok de grèenze tussen de gemientes [[Stappest (gemiente)|Stappest]] en [[Ni'jlusen|Neilusen]]. Op een kaorte van tussen 1724 en 1755 deur laandmeter W. Hattinga of ien van zien zeuns, D.W.C. en A. Hattinga, stiet de "Beenties Graven" inetiekend.<ref> Marian Pereboomen Freek Pereboom (1982), ''Nieuwleusen in de kaart gekeken'', Kampen: Iesselakkedemie, kaorte 7</ref>

==Rifferenties==
<references/>

{{Dia|Dit artikel is eschreven in 't [[Zuudwest-Drèents]].}}

[[Kategorie:Drèents artikel]]
[[Kategorie:Kanaal in Nederlaand]]
[[Kategorie:Woater in Oaveriessel]]
[[Kategorie:Geografie van Sallaand]]
[[Kategorie:Stappest]]
[[Kategorie:Neilusen]]
[[Kategorie:Hardenbarg]]
