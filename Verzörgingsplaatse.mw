[[Ofbeelding:De lucht.jpg|thumb|300px|Dubbele verzörgingsplaatse De Lucht an de [[Rieksweg 2|A2]] in [[Gelderlaand]], mit voetgangerstunnel onder de snelweg deur]]
[[Ofbeelding:SVG Rasthof Elsinger Höhe - panoramio.jpg|thumb|300px|Tankstesjon en restaurant van een ''Autohof'' in [[Hesse]], Duutslaand]]
[[Ofbeelding:Cherwell Valley Services Sign.jpg|thumb|300px|'t Anbod van Cherwell Valley Services, een ''motorway service station'' in Engelaand]]
[[Ofbeelding:Roadside park sign.jpg|thumb|300px|Brödtien van een ''roadside park'' in [[Michigan]], Verienigde Staoten]]
Een '''verzörgingsplaatse''' is een plekke naost een [[snelweg]] of [[autoweg]] daor as volk det der mit de auto (of vrachtwagen enzowieder) op uut is een stop kan maken. Ofhaankelijk van wat een bepaolde verzörgingsplaatse te bieden hef, kuj der rösten, tanken, picknicken, de elektrische auto opladen, dingen kopen (eterije, drinken, lectuur en aander gerei), 't toilet bezuken, ofval in ofvalbakken achterlaoten en drek uut 't chemisch toilet van caravans kwietraken op lozingspunten. Veur kiender kan der een speulplekke wezen. Verzörgingsplaatsen maakt zokke activiteiten meugelk zunder det deurgaond verkeer een ende van de grote weg of mut dwalen.

An 't iene end van 't spectrum hej grote verzörgingsplaatsen mit verscheiden restaurants, winkels en [[motel|slaopgelegenheid]]. An 't aandere end hej simpele parkeer- en picknickplekken langs de kaante van de weg mit wat eettaofels en ofvalummers.

Umme te veurkomen det verzörgingsplaatsen gebruukt wördt as op- en ofrit, hebt ze gien verbiending mit wegen aanders as de auto(snel)weg. Wal kan der een anliggende weg of fietspad wezen veur lu die op de verzörgingsplaatse warkt, die ja miest in de buurte woont.

==Begrippen in aandere talen==
In sommige talen bint der verscheiden begrippen in ummeloop, ofhaankelk van wat de verzörgingsplaatse an veurzienings te bieden hef.

===Duutslaand===
't Aoverkoepelnde begrip in [[Duutslaand]] is ''Rastanlage'', waor onder vaalt:
*''Rastplatz'' (parkeergelegenheid zunder wiedere dienstverlening)
*''Raststätte'', of technisch: ''Bewirtschaftete Rastanlage'' (mit dienstverlening, zoas restaurant/winkel/motel)
*''Rasthof'' (''Raststätte'' mit tankstesjon)
*''Autohof'' (niet an de ''Autobahn'' elegen)

In 't alledaagse spraakgebruuk wördt de woorden ''Raststätte'' en ''Rasthof'' miest deurnaander gebruukt.

===Fraankriek===
In [[Frankriek|Fraankriek]] hebt ze 't aover ''une aire d'autoroute''. Wieder onderscheid is der tussen:
*''aire de service'' (mit bepaolde veurzienings)
*''aire de repos'' (een schiere plekke umme te rösten)
*''aire de stationnement'' (louter parkeergelegenheid)

===Engelstalige laanden===
In 't [[Engels]] is der spraoke van de ''rest area''. Bint der weinig of gien veurzienings, dan het det beveurbield een ''parking area'' of ''picnic area''.

Wieder bint der per laand verschillende begrippen in ummeloop:
*[[Verienigd Keuninkriek]]: ''motorway service area/station'', ''services'', ''lay-by'' ('t leste niks as parkeergelegenheid)
*[[Verienigde Staoten van Amerika|Verienigde Staoten]]: ''travel plaza'', ''rest stop'', ''oasis'', en veur schiere parkeer- en picknickplekken: ''roadside park'', ''wayside park'', ''scenic area''
*[[Zuud-Afrika]]: ''service area'', ''rest and service area''
*[[Kannede|Canada]]: ''resto'', ''service plaza'', ''lay-by'', ''service centre''

{{Dia|Dit artikel is eschreven in 't [[Zuudwest-Drèents]].}}

[[Kategorie:Drèents artikel]]
[[Kategorie:Verzörgingsplaatse| ]]
