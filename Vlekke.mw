De benaming '''vlek''' is in [[Nederlaand]] vanolds veurbeholden veur [[neaderzetting]]en mit steadeleke kenmarken dee géne [[Stad (woonstee)|stad]] bunt. 

==Gebruuk==

Doarmet kump de vroage welke plaetse as stad könt wödden beneumd. Nederlaand kent op dit gebeed ginne wetgevving meer. Vanof de tied dat den titel [[Stad (woonstee)|stad]] neet meer is veurbeholden an plaetse met [[stadsrechten]] (rechten op [[markt (winkel)|markten]], tolheffing, ne umwalling, rechtsproake, wetgeaving en zelfbestuur) wödden alle grotere plaetse as stad beneumd. De beneuming vlek is doarmet oaverboadeg ewödden. In et gebruuk hef vlek zelfs ne heel andere betekkenis ekreggen: dee van unbedudende neaderzetting, n ''vleksken'' op de kaarte (tegeliek mit dizze veraandering van betekkenis is ''het vlek'' ok ''den vlek'' ewödden). De ni-je betekkenis is dus feajlek het teggendeel van de olden betekkenis: dee van groot [[darp]]. 

==Frieslaand==

De benaming vlek leaft in ziene olde betekenis nog wieter in de previnsie [[Frieslaand]], woar de [[Friese elf steden]] zich op groand van historiese rechten onderscheidt van (mangs grotere) plaetse as [[Bargum]], [[Drachten]], [[Gorrediek]], [[Et Vene]], [[De Jouwer]], [[De Lemmer]] en [[Makkum]]. 

==Marktvlek==

Et was vrögger veural zwoar vlekken van darpen te onderscheiden. Zie waren in elk geval groter en hadden mangsmoal ne [[markt (winkel)|markt]] (vandoar de benaming ''marktvlek;'' zee ook [[marktrecht]]). Neet Frieslaand moar [[Noord-Braobant]] was bi-j uutstek de previnsie woar vlekken veurkwamen: [[Moergestel]], [[Oirschot (plaats)|Oirschot]], [[Oisterwiek|Oosterwiek]], [[Oosterholt]], [[Oss]], [[Oldenbosch]], [[Tilburg]] (in de 18de eeuwe et 'volkriekste vlek van de Kempen'), [[Waalwiek]] en [[Zevenbargen]]. Plaetse doarbuten dee ne bepoalde tied vlek waren: [[Schoagen]] en [[Wenterswiek]].
[[Kaapstad]] wöd Kaapsen Vlek eneumd.

==Butenlaand==

Ok in [[Duutslaand]] kump de beneuming ''Flecken'' of ''Marktflecken'' veur. In [[Noorwegen]] kump et weurd veur in den plaatsname [[Flekkefjord]]. De Tsjechischen beneuming is ''městys'' en duudt ok op ne plaatse zunder stadsrechten mét ne markt.


[[Kategorie:Achterhooks_artikel]]
[[Kategorie:Geografie]]

[[fo:Keypstaður]]
[[is:Kaupstaður]]
