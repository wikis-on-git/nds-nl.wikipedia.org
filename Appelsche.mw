[[Ofbeelding:Map NL Eaststellingwerf Appelskea.png|thumb|Appelsche]]
[[Ofbeelding:Aeckingerzand.JPG|thumb|Aeckingerzaand]]
[[Ofbeelding:Klokkenstoel Appelscha 06.JPG|thumb|Klokkestoel]]
'''Appelsche''' is een dörp in de [[Frieslaand|Friese]] gemiente [[Ooststellingwarf]] in [[Nederlaand]]. Et dörp had op [[1 jannewaori]] [[2006]] 4.953 inwoners.

==Geschiedenis==
Appelsche wodt veur et eerst in [[1247]] as ''Appels'' vermeld in de boeken van et [[Aartsbisdom Utrecht]]. Et beston ieuwenlange allienig uut een klein antal boerderi'jen rond de Boerestreek, en de buurtschoppen [[Aekinge]], [[Terwissche]] en [[De Bult]]. Et [[esdörp]] lag inklemd tussen dreuge zaanderige [[heed (vegetasie)|heide]] en nat [[vene (grondsoorte)|vene]], doe nog de Appelschester- en Fochtelervenen genaemd. Rond [[1450]] wodde [[leidieken]] anlegd om et zoere lekwaeter ofkomstig van et vene uut de akkers te weren.

Vanof 1827 breidt et dörp mit de komst van duzenden Friese warkluden uut in de [[turf]]winning, en ontstaot et hudige dörp. De sociaole omstandigheden bin liekewel slim min, en tegen de tied dat turf veul minder opbrocht as stienkool brekt d'r in [[1888]] onder de veenwarkluden een grote [[staeking]] uut. Dit is et begin van orgeniseerde staekingen in [[Nederlaand]]. 

==Omkrieten en toerisme==
Et dörp leit an de raand van et [[Nationaol Park Drents-Friese Woold]], een belangrieke toeristetrekker. Hiernaost zorgen in de zoemermaonden ok de [[Opsterlaanse Kompejonsvaort]] (as onderdiel van de [[Turfroute]]), en de attraktieparken [[Duinenzathe]] en [[Miniatuurpark Appelscha]] veur veul bezuuk. Ok komen in de omkrieten van Appelsche [[pingo]]ruïnes veur.

Buten Appelsche leit et bezukerscentrum Drents-Friese Woold van [[Staotsbosbeheer]]. Op et karkhof staot ok ien van de klokkestoelen in Frieslaand. 

==Opmarkelik==
In Appelsche vienen sund [[1933]] de [[Pinksterlaanddaegen]] plak, een jaorliks [[annerchisme|annerchistisch]] festival.

Vrogger verbleven veul TBC-pesjenten in de gezonde bossen van Appelsche. Veul meensken hebben d'r dan ok nog herinnerings an. Van et veurmaolige sanitorium Beatrixoord is allienig nog de röntgenofdieling over. Disse ofdieling is now inricht as et ienigste tbc-museum ter wereld.

Veerder het Appelsche veur zoveer bekend is de ienigste heksenopleiding in Nederlaand. Heks Margarita van Rongen verzorgt de opleiding. In september 2005 kwam disse opleiding in et ni'js omdat de Belastingdienst vund dat de kosten veur de ienjaorige opleiding oftrekber weren. Dit leidde tot Twiede Kaemervraogen.

{{Ooststellingwarf}}

[[Kattegerie:Stellingwarfs artikel]]
[[Kattegerie:Stellingwarven]]

[[de:Appelscha]]
[[en:Appelscha]]
[[fr:Appelscha]]
[[fy:Appelskea]]
[[nl:Appelscha]]
