[[Ofbeelding:Heksje hasje.jpg|right|thumb|upright|Heks Hasje bi t gemeintehoes van [[Vlagtwedde]] in [[Zèlng]].]]
[[Ofbeelding:Sellingen Schmidt.JPG|thumb|upright|t Beeld en n gever]]
'''Heks Hasje''' is n [[Grunnen (provìnzie)|Grönnegs]] mythisch figuur oet [[Westerwoolde]]. Rund dizze vrouw geit n [[sage]] rund under de Woolgens. Umdat zi bi [[Zèlng]] woonde, is dizze sage veural in Zèlng vernuimd. 

In Zèlng is t kavvee ''De Heksenketel'' vernuimd naor Heks Hasje. Ok de [[Hassebaarg]] komt op dizze meneier an zin naom. 

== De Sage == 

Heil, heil laank leden, dou in [[Westerwoolde]] alles nog [[Moor (toponiem)|moor]], [[vene (grondsoorte)|klein]] en [[mainschoar|meinschaar]] was, leefde der n heksken in t midden van aandere [[hekse]]n, [[trol]]len en [[witte wieven|weite wieven]]. Dit heksken waar heil klein en haar eit koolde vouten van t drabbege moor. Zi waar vaok verkoolden en neisde daorum slim veul. "''Hatsjie, hatsjie''"... Al gaauw nuimde man heur daorum "Hasje".

Zi wörde veul taargd deur elkenein, veuraal deur dei aokelke weite wieven dei an de [[oever|baank]] van t [[Ruten Oa|lutje revierken]] hoesde. Hasje besloot um man te verhoezen. Zi steeg up heur bezzempken en zweierf over de moren en t Westerwoold. Up eins zag zi n lutje heuvel mit [[berk|baarkebomen]] en [[wilg|wenen]]. "Hier blief ik", docht zi. Zi muik waarme [[Slof|slofkens]] van zaachte blaoder en n stel neie [[bezem|bezzemkens]] van weensprikken. As t duuster wur stookde zi n vuurken um zuk te waarmen en um wat lucht te hebben. De weinege mìnzen dei saovends heur weeg zöchde over de [[tang]]en deur t moor, zagt t luchtschiensel en belaandde op Hasje heur heuvel van waor zi ander dag heur weeg weer vond. As Hasje op heur bezzem rundvloog en kwaodwollende mìnzen ankommen zag, gungt zi as de ment naor under en doofde t vuurken, zodat zi verdwaolde mit alle gevoolgen vandein. 

Zo vergungt t ok n rieke [[keunek]], dei mit n kaore [[goold]] deur t moor reisde. Hasje haar vernomen dat hi zin onderdaonen oetmaargeld haar en heil minneg behaandeld haar. Dou hi vlak bi de heuvel waar, doofde zi t vuur. Hi waar binao boven dou de waogen votzakde, umkipte en mit de keunek en aal t moor in zunk. Tot nou tou heft man nog niks van t goold opdolven. 

Zo laankzaomerhaand nuimden de mìnzen dei zaandheuvel de "Hasjesbaarg", laoter verhaspeld tot [[Hassebaarg]] of hasselbaarg... Der kwamt deur de jaoren hìn aal meer mìnzen in Westerwoolde wonen. Dizze mìnzen gungt t [[vene (grondsoorte)|klein]] oetgraoven en der ontstond [[ven]]nen en baauwlaand. t Moor verdween laankzaom en der wörde op zeid en wonnen. Hasje begon zuk aal minder op heur gemak te vuilen in t Westerwooldse laand en vloog up heur bezzem zuudoostwaorts, wieder en wieder tot zi zuk weer neerluit up n hogere en meer beboste heuvel in de nao van n grote revier in t midden van [[Duutslaand]]. Daor ligt den ok n plaots [[Hasloch|Hasselberg]] waor Hasje en heur femilie nog aal woont en zuk thoes vuilt.  

Messchein ... a'je up n duustere aovend of nacht eins op de Hassebaarg kiken gaot, vi'je nog femilie van heur tuzzen de stroeken of in n holle boom. En a'je n vuurken in t duuster zein up de Hassebaarg, weit ie t wizze!

== Born ==
* [http://www.sellingen.com/ Portaol van Zèlng]

{{dia|Schreven up t [[Westerwoolds]]}}

[[Kattegerie:Grunnegs artikel]]
[[Kattegerie:Sage]]
