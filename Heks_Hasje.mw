[[Ofbeelding:Heksje hasje.jpg|right|thumb|Heksie Hasje]]
'''Heks Hasje''' is n [[Grunnen (provinzie)|Grunnegs]] mythisch figuur uut [[Westerwolde]]. Rond dizze vraauw gait n [[sage]] rond. Omdat zai bie [[Zèlng]] woonde, is dizze sage veural in Zèlng bekend. 

In Zèlng is t kavvee ''De Heksenketel'' vernuimd noar Heksje Hasje. Ook de [[Hassebaarg]] komt op dizze menaaier aan zien noam. 

== De Sage == 

Hail, hail laank leden, dou in [[Westerwolde]] alles nog [[Moeras|moor]], [[veen|klain]] en [[Mainschoar]] was, leefde der in n heksie te midden van aandere [[hekse]]n, [[trol]]len en [[witte wieven]]. Dit heksie was hail klain en har aait kolle vouten van t drabbege moor. Zai was voak verkolden en naisde doarom slim veul. "Hatsjie, hatsjie"... Al gaauw nuimde man heur doarom "Hasje".

Zai wuir veul taargd deur elkenain, veural deur dij oakelke witte wieven dij aan de [[oever|baank]] van t [[Ruten Oa|lutje reviertke]] huusden. Hasje besloot om mor te verhuzen. Zai steeg op heur bezzempie en zwaaierf over de moorn en t Westerwold. Op ains zag zai n lutje heuvel mit [[berk|baarken]] en [wilg|wenen]]. "Hier blief ik", docht zai. Zai muik waarme [[Slof|slovvies]] van zaachte bloader en n stel nije [[bezem|bezzempies]] van weensprikken. As t duuster wuir stookde zai n vuurtje om zok te waarmen en om wat licht te hebben. De waainege mìnzen dij soavonds heur weg zochten over de [[tang]]en deur t moor, zagen t lichtschiensel en belaandden op Hasje's heuvel van woar zai ander dag heur weg weer vonden. As Hasje op heur bezzem rondvloog en kwoadwillende mìnzen aankommen zag, gong zai as de ment noar beneden en doofde t vuurtke, zodat zai verdwoalden mit alle gevolgen vandain.   

Zo vergong t ook n rieke [[keuneng]], die mit n kare [[gold]] deur t moor raaisde. Hasje har vernomen dat hai zien onderdoanen uutmaargeld har en hail min behaandeld har. Dou hai vlak bie de heuvel was, doofde zai t vuur. Hai was bienoa boven dou de woagen votzakde, kantelde en mit de keuneng en al t moor in zonk. Tot nau tou het man nog niks van t gold opdolven. 

Zo laankzoamerhaand nuimden de mìnzen dij zaandheuvel "Hasjesbaarg", loater verhaspeld tot [[Hassebaarg]] of hasselbaarg... Der kwamen deur de joaren hìn aal meer mìnzen in Westerwolde wonen. Dizze mìnzen gongen t veen uutgroaven en der ontstonden [[ven]]nen en baauwlaand. t Moor verdween laankzoam en der wuir op zaaid en wonnen. Hasje begon zok aal minder op heur gemak te vuilen in t Westerwoldse laand en vloog op heur bezzem zuudoostwoarts, wieder en wieder tot zai zich weer neerluit op n hogere en meer beboste heuvel in de buurt van n grode revier midden in [[Duutslaand]]. Doar ligt den ook n ploats [[Hasloch-Hasselberg|Hasselberg]] woar Hasje en heur femilie nog aal wonen en zok thuus vuilen.  

Messchain ... as joe op n duustere oavond of nacht ais op de Hassebaarg kieken goan, vinden joe nog femilie van heur tuzzen de stroeken of in n holle boom. En as joe n vuurtje in t duuster zain op de Hassebaarg, waiten joe t wizze!

== Wèlle ==
* [http://www.sellingen.com/ Offisjeel webstee van Zèlng]

[[Categorie:Grunnegs artikel]]
[[Categorie:Sage]]
