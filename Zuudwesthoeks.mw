Et '''Zuudwesthoeks''', soms ok kotweg '''Zuudhoeks''' enuumd ([[Westerlauwers Fries|Fries]]: ''Súdwesthoeksk'' of ''Súdhoeksk''), is een [[dialekt]] van et Fries. Mit naor schatting 58.000 praoters is et ien van de belangriekste Friese dialekten. Ze praoten et in wat ze de [[Zuudwesthoek]] numen, de streek die grofweg ten zuden van [[Bolsward]] en [[Sneek (stad)|Sneek]] en ten westen van [[Et Vene (plak)|Et Vene]] lig.

Binnen disse streke wodden twee dialekten espreuken, et [[Hindeloopers]] en et [[Stavorens]], die aj niet as Zuudwesthoeks kunnen zien. Et Stavorens is een [[Stadsfries]] dialekt en et Hindeloopers is een of-ezunderd, aordig beholdend dialekt.

Allewal et Zuudwesthoeks ofwiekt van et Standaardfries, dat veural op et [[Kleifries]] ebaseerd is, kunnen de mieste Friezen et nog aordig goed begriepen. Ie heuren et ok riegelmaotig in de plaetselike media.

==Geschiedenis==
Krek as de aandere Friese dialekten stamt et Zuudwesthoeks of van et [[Oldfries]]. Disse tael wodden waorschienlik tot halverwege de [[16e eeuw]] espreuken. In et Fries van de tied daornao bin en riege opvalende [[klaankverschoeving|klaankverschoevingen]] op-etreden die et [[Westerlauwers Fries|Westerlauwerse]] Fries treditioneel van [[Oosterlauwers Fries]] en [[Noord-Fries]] onderscheiden. Mar in et Zuudwesthoeks is een groot diel van disse klaankverschoevingen niet deuredrungen (kiekt hieronder).

Bi'j et standerdiseren van et Fries in de [[19e eeuw|19e]] en [[20e eeuw]] is niet veur et Zuudwesthoeks as basis ekeuzen mar veur et [[Kleifries]]. Dit dialekt had meer sprekers, wodden in een groter gebied epraot en wodden, krek omdat et de genuumde klaankverschoevingen had deurmaekt, as typischer Fries beleefd. Et zol ok minder deur et [[Hollaans (dialekt)|Hollaands]] beïnvloed wezen.

==Kenmarken==
Vanwege et niet ondergaon van een koppel klaankverschoevingen die et overige (Westerlauwerse) Fries wal hef ondergaon, kuj et Zuudwesthoeks beholdend numen. Disse klaankverschoevingen numen ze de [[Ni'jfriese breking]]. In et Oldfries haj al breking, de zogenaemde [[Oldfriese breking]], in woorden as ''liuht'' (locht, medern Fries ''ljocht''). Van disse breking viej, soms in veraanderde vorm, in alle Friese dialekten speuren.

De Ni'jfriese breking, die vermoedelik in de [[16e eeuw|16e]] of [[17e eeuw]] plaets hef evunden, is an de Zuudwesthoek veurbi'j egaone. Dat wil zeggen dat vormen as ''boarre'' (kater), die in et Standerdfries as 'bwáre' uutespreuken wodden, in et Zuudwesthoeks as 'bùre' klinken.

De Ni'jfriese breking hef betrekking op de volgende tweeklaanken:

* '''ea'''- bv. in ''beam'' - ''beammen'' (uutspraoke ''beem - bjemmen'' - boom)
* '''ie'''- bv. in ''stien'' - ''stiennen'' (uutspraoke ''stien - stjinnen'' - stien)
* '''oa'''- bv. in ''doas'' - ''doaske'' (uutspraoke ''doos - dwaske'' - deuze)
* '''oe''' - bv. in ''hoed - houdden'' (uutspraoke ''hoed - wodden'' - hoed)
* '''ue''' - bv. in ''flues - fluezzen'' (uutspraoke ''fluus - fljuzzen'' - vlies)

Ok woorden as ''moai'' (mooi) kunnen in principe breken, mor de breking *''mwaaier'' komp ok in et feilike brekingsgebied niet (meer) algemien veur. In et Zuudwesthoeks ontbrek disse breking zoas daor alle aandere breking ontbrek.

De breuken klaanken in et Fries gaon terogge op Oldfriese [[tweeklaank|tweeklaanken]]. Disse klaanken bin ja in et mederne Fries vervangen deur de hierboven eschetste brekingsgevallen, mar ok in et Zuudwesthoeks bin ze niet beholden. In et Zuudwesthoeks bin d'r eigen klaanken veur in de plaetse komen:

{| class="wikitable"
| '''Fries'''
| '''Standerdfriese uutspraoke'''
| '''Zuudwesthoekse uutspraoke'''
| '''Stellingwarfs'''
|-
| eart
| jèt
| èt
| arfte
|-
| stiennen
| stjinnən
| stinən
| stienen
|-
| boadskip
| bwatskip
| bòtskip
| bosschop
|-
| skoalle
| skwallə
| skul
| schoele
|-
| fuotten
| fwottən
| futtən
| voeten
|-
| borduerje
| bòrdjurjə
| bòrdúərjə
| borduren
|}

Et bestaon van disse klaanken mak dat et Zuudwesthoeks van de drie heufddialecten van et Fries as et miest ofwiekende wod eziene.

===Overige kenmarken===
In et Zuudwesthoeks is de ronding van de '''a''', die in et Fries onder aandere woorden as ''man'' haoste as 'mon' lat klinken, niet op-etreden.

Nog een typisch Zuudwesthoeks fenomeen is et verienvoudigen van klinkerknoedels zoaj die in et Fries nogal ies tegenkomen. Meerdere klinkers achter mekaer wodden in et Zuudwesthoeks vaeke 'glad-estreken' tot iene klaank. Op disse menier bin ok de Oldfriese brekings ommevormd tot monoftongen. Een paer veurbielden:

{| class="wikitable"
| '''Fries'''
| '''Standerdfriese uutspraoke'''
| '''Zuudwesthoekse uutspraoke'''
| '''Stellingwarfs'''
|-
| rjocht
| rjocht<br />rjucht
| rucht<br />rúcht
| recht
|-
| ljocht
| ljòcht
| lòcht
| locht
|-
| Ljouwert
| ljauwət
| lauwət
| Liwwadden
|-
| leaver
| ljèwər
| lauwər
| liever
|}

Aandere kenmarken van et Zuudwesthoeks bin et gebruuk van '''nat''' veur 'niks' (Standerdfries: ''neat''), ''ban'' veur 'kiend' (''bern''), ''ap'' veur 'op' (''op'').

De klaank van et Friese ''boerd'' ('bord') is in et Zuudwesthoeks een '''ù'''; daoromme vaalt ''boerd → bùd'' saemen mit ''board → bùd''. Et Friese ''board'' ('bord') hef breking.

Et Zuudwesthoeks gebruukt de '''o''' in woorden as ''sonne'' (zunne) en ''ronne'' (rennen) daoras et Fries een '''i''' hef: ''sinne'', ''rinne''.

Wieder opvalend is de '''-kj''' in ''laakje'' (lachen) daoras et Fries ''laitsje'' hef.

Vaeke zeggen ze van et Zuudwesthoeks dat et meer as et Kleifries is verhollaandst. Hielemaole bewiezen kuj dat niet: de typisch Zuudwesthoekse klaanken en woorden kunnen ok eigen ontwikkelingen wezen.

==Staotus==
Et Zuudwesthoeks is in veraandering en neemt soms eerder Nederlaandse as eerder Kleifriese vormen over. Zoas alle Friese dialekten verlös et terrein an et Nederlaands, mar de kaans is niet slim groot dat et Zuudwesthoeks in de naobi'je toekomst verloren gaot.

{{Dia|Dit stok is eschreven in et [[Stellingwarfs]] van [[Stienwiekerlaand]].}}

{{SNLV}}

[[Kategorie:Stellingwarfs_artikel]]
[[Kategorie:Freesk]]
[[Kategorie:Streektaol in Frieslaand]]
