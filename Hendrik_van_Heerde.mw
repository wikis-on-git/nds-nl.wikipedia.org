'''Hendrik van Heerde''' ([[Ambt-Vollenhove]], [[1 oktober]] [[1905]] - [[1968]]) was chef-riddecteur van 't ''Kamper Nieuwsblad'' en was de schriever (onder 't pseudoniem '''Havanha''') van de bekende verhaelties van Garriet Jan en Annegien.

==Waandel==
Hendrik van Heerde wordden geboren in de [[Voorstad]] bi'j [[Venó]] ([[Oaveriessel]]). Hi'j waarkten as ambtenaor op 't gemientehuus van [[De Sluus]], op een advertentsiebureau in [[Leeuwarden]] en in een boekhaandel in [[Arnem]]. Toen det hom allemaole niet bevöllen, slöt hi'j hom an bi'j 't Fraanse [[Vrömdenlegioen]]. Daor höld hi'j 't niet lange vol en hi'j vluchtten terogge naor [[Nederlaand]].

Van de kraantenuutgever Boom in [[Möppelt]] kreeg Van Heerde een anstelling as verslaggever bi'j 't ''Nieuws- en Advertentieblad'' ('de Sluziger'). In 1936 trök hi'j naor [[Kampen]] om in opdracht van Boom een ni'je kraante op te zetten: '' 't Kamper Nieuwsblad''. Daor gaf hi'j sturing an töt zien dood. In 't Kamper lèven reurden hi'j hom; hi'j hef d'r naemens de CHU wetholder ewest. Ook schreef hi'j stokkies veur 't toneel veur verskillende Kamper verienigings. De mèensen waren drok op zien vaste stokkien ''Onder de Poort'', det hi'j onder de naeme 'Poortwachter' in de kraante schreef.

==Garriet Jan en Annegien==
Veur 't ''Kamper Nieuwsblad'' begunden Van Heerde stokkies te schrieben oaver de boer Garriet Jan en zien vrouwe Annegien. De twee woont op Venó en beleeft er avonturen waor vaeke Garriet Jans knieperige neve Hendrik Jan van de Beulakker een rol in speult. Al gauw wordden dizze stokkies of-edrokt in alle kraanten van Boom. Ongebrukelk genog schreef Van Heerde de verhaelties oaver Garriet Jan en Annegien in 't plat. Hi'j haelden de meer plaetselike eigenaorigheden uut zien dialect en skoefden de tael foneties een beetien op 't [[Nederlaands]] an, zodat zovölle mèensen as meugelik de stokkies goed begriepen zolden.

Henk van Heerde uut Venó schrif:
*''Een rode draad in de verhalen zijn de vele technische vernieuwingen waarmee hij [Garriet Jan] kennis maakt: van grammofoon tot motorfiets, van ritssluiting tot stofzuiger, maar ook maatschappelijke ontwikkelingen als het kamperen. [...] De personages zijn geen personen van vlees en bloed, maar karikaturen. Zij verbeelden elk een geesteshouding die in de samenleving aanwezig is op het moment dat die samenleving met grote veranderingen wordt geconfronteerd.'' <ref>http://www.henkvanheerde.nl/vollenhove/Personen/Havanha.htm</ref>

De stokkies wordden deur Boom bi'jmekaander evoegd en as boekies uut-ebrocht. Dizze boekies bint vandaege hiel wat centen weerd. In 1982 wordden de verhaelties in twee dielen deur Boom uut-egeben, en in 2002 deud uutgeveri'j Voorkeurboek uut [[Kampen]] 't zölde.

==De tien boekies oaver Garriet Jan==
* ''Garriet Jan als vrijgezel''
* ''Garriet Jan en Annegien''
* ''Nieuwe avonturen van Garriet Jan en Annegien''
* ''Hendrik Jan van de Beulakker''
* ''Garriet Jan op volle toeren''
* ''Garriet Jan één averecht''
* ''Het bonte leven van Garriet Jan''
* ''Garriet Jan en Annegien weerom''
* ''Ikke en de vrouwe zei Garriet Jan''
* ''Garriet Jan van tienen klaar''

==Verwiezing==
<div class="references-small">
<references/>
</div>

{{Dia|Dit stok is eskreven in 't [[Zuudwest-Zuud-Drèents]] van de Drèents-Oaveriesselse grèensstreek.}}

[[Kattegerie:Drèents artikel|Heerde, Hendrik van]]
[[Kattegerie:Oaveriessel|Heerde, Hendrik van]]
[[Kattegerie:Letterkunde|Heerde, Hendrik van]]
[[Kattegerie:Nederlaandse schriever|Heerde, Hendrik van]]
