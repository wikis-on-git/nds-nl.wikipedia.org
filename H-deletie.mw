[[Ofbeelding:Inulst mcahneven 7sep2018.jpg|thumb|300px|Dit letterkeunstwoark in de Zeeuws-Vlaamse stad [[Hulst (Zeelaand)|Hulst]] spölt met h-deletie]]
'''H-deletie''' wul zeggen da'j de letter [[h]] nich oetsprekt op steas woar dat-e vanoalds wal steet/steund. 't Keump in diverse sproaken en dialecten veur, woaronder in verskeadene [[Nedersaksisch]]e dialecten.

De ''h'' is gennen starken klaank: 't is nich mear as 'nen oamtocht woarbie met 'n moond niks edoan wordt. Doarum kan-e ok maklijk verdwienen. De praktijk hef oetwezen dat dat, as dat 'nmoal in de mode keump, zik rap oawer de omgeawing verspreidt.

D'r bint heel wat historische veurbeelden van h's dee op 'n zeker memeant votvallen bint. Dat begint al met de Indo-Europese laryngalen: de Indo-Europese groondsproak mut dree (of zölfs mear) keelklaanken had hebben, mar dee bint allennig in 't [[Hittitisch]] - veroet de oaldste oawerleawerde Indo-Europese sproak - good bekeand.

De eerste directe getugenis van h-deletie keump oet 't [[Oaldgrieks]], woar dat ze dat verschiensel ''psilosis'' neumden. 't [[Ionisch]]e en 't [[Eolisch]]e dialect leuten de h-klaanken toen al vot, terwiel 't [[Attisch]] en 't [[Dorisch]] dat nich deden. Later, in de [[Koinè]], wör dit algemeen veur alle soorten Grieks.

Ze deankt dat 't vandoar ook noar 't [[Vulgair Latien]] is oawergoan, 't eerst in 't oosten. Zo is 't [[Italiaans]] van 't begin af al h-loos. In 't [[Spaans]] en [[Fraans]] doerden dat langer, wis ok omdat in 't Spaans nog 'n bod nieje h-klaanken ontsteunden (oet debuccalisering van de ''f-''). In wat [[Andalusisch]]e dialecten klinkt de h noe nog.

Vanoet 't Frans sleug 't ok oawer noar de Germaanse talen, zowal noar 't zuudoostelik [[Engels]] as noar 't zuudewestelek [[Middelnederlaands|(Middel-)Nederlaands]]. 't Vlaams was in 'n darteenden eeuw al h-loos, in 't Vrogniejnederlaands volgden 't [[Zeeuws]] en de meeste [[Brabants]]e dialecten. Ook 't [[Urkers]] en 't westelk [[Sallaands]] is de h verdwenen, mar dat hef 'nen aanderen groond. Ze deankt dat in 'n achtteenden eauw de veurname leu in [[Kampen (Overiessel)|Kampen]] en [[Zwolle]] met 'n Fraans acceant gungen kuiern: met 'n briejende r en zunder h. Dat sleug eerst oawer noar de rest van de stadsbevolking. De bezundere oetsproak van de r bleef binnen de stadsgreanzen, mar de h-oetval verspreidde zik tot in de wiede umgeawing, zölfs tot op [[Urk]] en [[Schoklaand]].

Vrogger kwam h-deletie ok veur in 't [[Veenkelonioals|Veenkeloniaals]], mar doar schient 't binnen korten tied weer ummedreaid te wean.

In 2008 kreeg de [[Drenthe|Dreantse]] gemeante [['t Ogeveine]] van 't [[Nei Drèents Geneutschap]] de weinig vleiende "Zoorholtpries" vuur eare kampagne "Hoogeveen, met een hoofdletter H". In 't [[Drèents|Dreants]] van 't Ogeveine wördt ja de ''h'' niet oetsprökken. De gemeante köm as reaktie met een variant op de kampagne oonder de titel "'t Ogeveine, met een oofdletter A", en weur 't aandere joar enomineerd veur de "Anfieterpries" van 't Geneutschap.

{{Dialekt|twd}}
[[Kategorie:Sproakleer]]
