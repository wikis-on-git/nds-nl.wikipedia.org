
[[Bestaand:Location Nigeria AU Africa.svg|thumb|right|300px|Nigeria op de kaarte van Afrika]]
'''Nigeria''', offisjeel de '''Federale Reppubliek Nigeria''' is ne federale groondwettelike republiek met 36 stoatn en t federale heuwdgebeed [[Abuja]]. t Laand lig in West-Afrika en hef greanzen met [[Benin]] in t westn, [[Tsjaad]] en [[Kameroen]] in t oostn en [[Niger]] in t noordn. Op t zuudn greanst t an n [[Guinesen Golf]] in n [[Atlantiesen Oseaan]].

Op de stea wat non Nigeria is, warn vroger verskeaidene keuninkriekn. t Hudige Nigeria keump oet de [[Groot-Brittanje|Britse]] kolonisasie van disse strekke, an t eande van t [[19e eeuw|19de]] töt begin [[20e eeuw|20ste joarhoonderd]]. Nigeria wör saamn evoogd oet t Noordelike en Zudelike Nigeriaanse Beskoarmd Gebeed. De Britn zorgn vuur administratieve en wettelike instellingn, mer beheuldn de oolde stamnverbaandn. In [[1960]] köm Nigeria oonder eegn besteur, mer al noa eankele joarn onsteund doar nen börgeroorlog. Seend den tied hef Nigeria aait wesseld tusken demokraties ekeuzene börgerregearingn en militaire diktatuurn. In [[2011]] wördn de eerste redelik earlike en vrieje verkiezingn eheuldn.

Nigeria wörd vake n "Afrikaansen Reus" eneumd, vanweage de völle leu wat dr wont en redelik stabielen [[ekonomie]]. Dr wont 174 miljoen leu. Doarmet is t t drokste Afrikaanse laand en zeuwndedrokste laand van de wearld. Dr wont mear as 500 verskilnde volker. De grötste doarvan zeent de [[Hausa]], [[Igbo]] en de [[Yoruba]]. Ongevear de helfte van de inwonners is [[Kristendom|Kristelik]]. Dee wont in t zuudn en middeln van t laand. Iets meender as de aandere helfte zeent [[Islam|Mohammedaann]], dee't heuwdzakelik in t noordn en zuudwestn wont. De rest van de inwonners doot an tradisjonele en inheemse geleuwe, zo as t [[Igbogeleuf|Igbo-]] en t [[Yorubageleuf]].

Nigeria wörd vake zeen as nen regionaaln macht in Afrika. De Nigeriaanse ekonomie was in 2014 de grötste in Afrika. Met mear as $500 miljard gung Nigeria [[Zuud-Afrika]] vuurbie en wör t de 26ste grötste ekonomie van de wearld. Dr wörd emeand det Nigeria teegn [[2050]] bie de 20 grötste ekonomiejn van de wearld heurt.

== '''Naam''' ==
Dr wörd emeand det n naam "Nigeria" vuur esteeld is duur de Britse journaliste Flora Shaw. n Naam verwis noar de rivier de [[Niger (rivier)|Niger]], den't duur t laand streumt.

== Geskiedenisse ==
===Ooldheid===
De euldste terrakotta-figuurn dee't in t laand eveundn zeent, komt van t [[Nok (volk)|Nok]]-volk. De [[Kano (volk)|Kano]] en [[Katsina]] oet t noordn hebt ne geskreewne geskiedenisse dee terugge geet töt roond t joar [[999]]. Verskeaidene Hausa-keuninkriekn en t riek [[Kanem-Bornuriek|Kanem-Bornu]] verdeenn good an haandel tusken Noord- en West-Afrika.

In t noordwestn leaidn de [[Fulani (volk)|Fulani]] oonder [[Usman dan Fodani]] t Fulani-riek tusken t [[19e eeuw|19de joarhoonderd]] töt an de kolonisasie van [[1903]], doo as t laand verdeeld wör in verskeaidene Europese kolonies. De Yoruba-keuninkriekn Ife en Oyo in t zuudwestn van Nigeria wördn t belangriekst in t 12de en t 14de joarhoonderd. Geleufsverhaaln oet t Yoruba zegnt det in [[Ile-Ife]] t meanske ontstoan is en det t de euldste beskawing van de wearld is. De euldste teekns van inwonning komt oet t neegnde joarhoonderd. In Ife wördn van terrakotta  en broons figuurkes emaakt. t Riek van de Oyo leup in de beste deage van West-Nigeria töt an [[Togo]]. t Keuninkriek Benin lea in t zuudwestn van Nigeria. De macht van det Benin was t stöarkst tusken t 15de en 19de joarhoonderd. Ze hadn invlood töt an de stad Eko (dit is nen naam oet t Edo, dee later veraanderd wör noar Lagos duur de Portugeezn).

In t 10de joarhoonderd begun t Nri-keuninkriek van t Igbo-volk. Det bleef bestoan töt 1911, doo as de Britn t innömn. t Was ene van de euldste keuninkriekn in Nigeria. Nri wör besteurd duur de Eze Nri, wat n soort paus-keunink vuur de Igbo was. De stad [[Nri (stad)|Nri]] wörd ezeen as de beginplek van de Igbokultuur. De steadn Nri en Aguleri, woer't de Igbo-skeppingsverhaaln ontstoan zeent, lignt in t gebeed van de Uneuri-stam. 

De leu deedn verskeaidene joarhoonderden lange haandeln met haandelsleu oet Noord-Afrika. In t 16de joarhoonderd begunn Spaanse en Portugese verkenners as eerste Europeaann met Nigeriaann te haandeln. Det deedn ze vanoet de haawnsteedn [[Lagos (stad)|Lagos]] en[[Calabar (stad)| Calabar]]. Eerst wördn dr allene godern verhaandeld, mer rap woln ze n deel van de al bestoande Afrikaanse slaawnhaandel metkriegn.

Van oorsproonk wördn gevangene leu in oorloogn slaawn emaakt duur öare oawerwinners. Meestal mosn ze met noar de oawerwinners laand. Doar mosn ze dan woarkn en wördn ze heanig an assimileerd in de aandere kultuur. Doo't de Europeaann met gungn doon, nömn ze de slaawn meestal met noar de Nieje Wearld, woer't ze as woarkkrachtn in ezat wördn. Pas doar wördn Afrikaanse leu heanig an ne klasse op zikzelf, vuural in de [[Verenigde Stoaten]]. Heanig an wör de vroage noar slaawnkrachtn grötter as de vroage noar godern. Oeteandelik wördn letterlik hele Nigeriaanse volksstamn met evoord noar Amerika en t Karibies gebeed. 

===Koloniaal verleedn===
[[Ofbeelding:Ancient Benin city.JPG|thumb|right|200px|De stad [[Benin (stad)|Benin]] in t 17e joarhoonderd, met nen optocht vuur de Oba van Benin. Disse ofbeelding steund in "Beskriewing van Afrika", n Europees book, oet egeewn in Amsterdam in [[1668]].]]

Al rap deedn [[Groot-Brittanje]] en [[Fraankriek]] met an de slaawnhaandel. De koloniale tied van Nigeria wörd ereknd vanof [[1800]]. In [[1807]] skafn Groot-Brittanje en de Verenigde Stoatn internasjonale slaawnhaandel of, umdet dr in t thoeslaand doar steeds mear teegn op esprökn wör. Noa de [[Napoleontiese Oorloogn]] richtn Groot-Brittanje t West-Afrikaanse Eskader op um de internasjonale slaawnhaandel teegn te goan. Det eskader oonderskepn slaawnskepe van aandere laandn. Mangs wördn bevriede slaawn met enömn noar [[Sierra Leone]], ne aandere Engelse kolonie, um te vuurkomn at de vrieje leu in Nigeria wier evöngn wördn.

In [[1885]] erkeann völle aandere Europese laandn de Britse oawerheersing in West-Afrika. t Joar doarop stichtn Brittanje de Royal Niger Company met as bedriefsleaider [[Sir George Taubman Goldie]]. Op disse wieze heuldn de Britn t laand roond de Niger-rivier in bezit, want ze hadn teegnstaand van n [[Duutslaand|Duutsen]] stoatsman [[Bismarck]]. In [[1900]] gung t bedrief oawer n kop en t laand köm oonder Brits stoatsbehear. Op n [[1 jannewaori|eerstn januwoari]] [[1901]] wör Nigeria Beskoarmd Gebeed en deel van t Britse riek, wat dootieds n  belangrieksten wearldmacht was. De verskeaidene onofhaankelike keuninkriekn op de groond van t nondeagse Nigeria vöchtn hard teegn t Britse riek. Noa wier nen oorlog vereuwern t Britse riek [[Benin]] in [[1897]]. Tiedns n [[Engels-Aroaansen oorlog]] tusken 1901 en 1902 wördn de aandere teegnstaanders dale höwn. De oonderdrukking of totale verwoosting van disse stoatn zorgen at Brittanje t hele Niger-laand oonder behear kreeg.

In [[1914]] deed Brittanje alle strekn in t Niger-laand bie mekoar en neumn t de Nigeriaanse Kolonie en t Beskoarmd Gebeed. Op papier bleef Nigeria op edeeld in de noordelike en zudelike proveensies, en de [[Lagos-kolonie]]. Umdet de Europeaann vuural in t zuudn bleewn bie de haawns, wördn de zudelike Nigeriaann mear beïnvloodt duur westers deankn. Ze nömn westers oonderwies en oontwikkeldn rapper ne moderne ekonomie as in t noordn. Völle jongns van heugere Nigeriaanse klasn gungn noar Groot-Brittanje hen studeern. t Verskil tusken de noordelike en zudelike strekn bleef in de politiek ook nog dudelik. Zo was in noord Nigeria slawerieje nog töt 1936 too estoan.

Noa n [[Tweede Wereldoorlog|Tweeden Wearldoorlog]] mosn de oolde Duutse groondgebeedn verdeeld wordn oonder de allieerden. Brittanje kreeg dr t behear oawer Kameroen bie, woerduur't Kameroen deel wör van Nigeria. In de joarn dee't doarop volgden wördn Nigeriaann alverdan mear nasjonalisties en begunn te vroagn um onofhaankelikheid. De Britse regearing steeldn verskeaidene groondwetn in dee't Nigeria steeds nen trad wieter onofhaankelik maakn. In [[1960]] köm Nigeria volledig op zikzelf.

=== Zeelfstaandig (1960) ===
Op n [[1 oktober|eerstn oktober]] van 1960 wör Nigeria onofhaankelik van t [[Verenigd Keuninkriek]]. De regearing besteund oet ne saamnwoarking tusken behooldende partiejn: t Nigeriaanse Volks Congres (NVC), wat vuural oet noorderlingn en mohammedaann besteund, en n Nasjonaaln Road van Nigeria en de Kameroenn (NRNK), woer't vuural Igbo-leu en Kristenn anhangers van warn. De leste partieje wör leaidt duur [[Nnamdi Azikiwe]], den't ook meteen de eerste Gouverneur-Genneraal van Nigeria wör. In de opposisie zat de redelik liberale Aksie Groep (AG). Doarvan warn vuural de Yoruba anhanger. Disse partieje wör eleaidt duur [[Obafemi Awolowo]]. Dr warn stoarke verskiln tusken de Hausa ('noorderlingn'), de Igbo ('oosterlingn') en de Yoruba ('westerlingn').

De politieke verhooldingn kömn op skoarp te stoan duur ne stemronde in 1961. Zuud-Kameroen, wat nog bie Nigeria heurdn, wol bie de Republiek Kameroen, terwiel as Noord-Kameroen bie Nigeria bliewn wol. t Noordelike deel van t laand was non völle grötter as t zudelike deel. n Niejn stoat deed dr t Britse oarfgood achterhen in [[1963]] duur zikzelf ne federale republiek te neumn. Ze keuzn Azikiwe as presideant. Doo't in 1965 verkiezingn eheuldn wördn, köm de Nigeriaanse Nasjonale Demokratiese Partieje an de macht in Westelik Nigeria.

=== Börgeroorlog (1967-1970) ===
Op t verstoorde eawnwicht en de umkeupboarheid van t verkiezingssteelsel kömn in [[1966]] verskeaidene stoatsgreepn. n Eerstn was in januwoari. Den wör eleaidt duur nen koppel jonge leenksen oonder majoor [[Emmanuel Ifeajuna]] en [[Chukwuma Kaduna Nzeogwu]]. Det lukn mer half. De plegers van n stoatsgreep deedn heuwdminister [[Abubakar Tafawa Balewa]], premier [[Ahmadu Bello]] van t Noordn en premier [[Ladoke Akintola]] van t Westn vermoordn. t Lukn de plegers neet um ne sentrale regearing op te zetn. Presideant [[Nwafor Orizu]] wör edwungn um de regearing oawer te dreagn an t Nigeriaanse Leager, wat an evoord wör duur genneraal [[JTU Aguyi-Ironsi]].

n Stoatsgreep wör op evolgd duur nog ne saamnzwearing, woer't vuural noordelike leageranvoorders en noordelingn achter steundn. Hierduur wör Lutenant-Kolonel [[Yakubu Gowon]] stoatsheuwd. Duur al disse gebuurtenisse köm dr völle spanning en geweeld tusken de verskeaidene volker. n Noordeliken stoatsgreep, dee't vuural edreewn wör oet etniese readns en geleufsreands, zorgen det dr benaamd völle soldoatn en börgers met nen Igbo-achtergroond oet de tied kömn.

Duur alle geweeld teegn de Igbo woln dee onofhaankelik van Nigeria wordn. Mei [[1967]] gung doarumme t Oostn hen stemn vuur nen onofhaankeliken stoat den't de [[Reppubliek Biafra]] mos heetn, oonder leaiding van Lutenant-Kolonel [[Emeka Ojukwu]]. t Westn en Noordn van Nigeria völn Biafra bie [[Garkem]] an op [[6 juli|n zesden juli]] van 1967. Dissen oorlog, den't 30 moand doern, wör kenmoarkt duur ne lange beleagering van Biafra. Hierbie wör alle haandel en bevuurroading van en noar Biafra teegn eheuldn. Tusken de een en dree miljoen leu kömn oet de tied duur n oorlog, zeektes en honger. 

Bie dissen börgeroorlog warn [[Fraankriek]], [[Egypte]], de S[[Sovjet-Unie|ovjet-Unie]], [[Groot Brittanje|Groot-Brittanje]] en aandern nauw betrökn. De Sovjet-Unie en Groot-Brittanje steundn achter de Nigeriaanse regearing, terwiel as Fraankriek en de aandern de Biafraann hulpn. Nigeria har zelfs Egyptiese gevechtsvlegers in deenst.[[Kategorie: Tweants artikel]]
[[Kategorie: Afrika]]
