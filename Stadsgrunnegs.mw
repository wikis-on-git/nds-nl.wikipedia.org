{| {{prettytable}} border="1" cellpadding="2" cellspacing="0" align="right" width="300" style="float:right; margin-left:1em; margin-bottom:1em;"
!colspan="2" bgcolor="lightgrey"|<big>Stadsgrunnegs</big>
|-
|Noam  
|Stadgrunnegs
|-
|Andere noamen  
|Stadsgrunnegers, Stadjeders, Stadjers
|-
|Nederlaandse noam 
|Stadsgronings
|-
|Proat in 
|[[Nederlaand]] 
|-
|Toalgebied 
|t Stad [[Grunnen (stad)|Grunnen]]
|-
|Aantel sprekers 
|38.000
|-
|Dialekten 
|gain
|-
|Toalklassifikoatie  
|
*[[Indo-Europees]]
**[[Germaanse sproaken|Germoans]]
***[[West-Germoans]]
****[[Nederduuts|Leegduuts]]
****[[Nedersaksisch|Leegsaksisch]]
*****[[Grunnegs]]
******'''Stadgrunnegs'''
|-
|Schrift
|[[Latainse alfabet]]
|-
|Toalstoates
|t Stadsgrunnegs wordt zain as n dialekt van t [[Grunnegs]]
|-
|Toalkode ISO 639-1 
|n.v.t. 
|-
|Toalkode ISO 639-2 
|n.v.t. 
|-
|Toalkode ISO 639-3/DIS 
|n.v.t.
|}

t '''Stadsgrunnegs''' (ook ''Stadsgrunnegers'', ''Stadjeders'' of ''Stadjers'' naimd) is t Grunnegse dialekt dat in de [[Grunnen (stad)|''Stad'']] en de omliggende ploatsen proat wordt. [[Hoaren]], Engelbert en Hoogkèrke binnen veurbeelden van ploatsen dij onder invloud van Stad dit dialekt overnomen hebben. t Beheurt tot de Noordwest-Leegsaksische dialekten woar of ook de andere [[Grunnegs]]e en [[Oostfreisk Nederduutsk|Oostfraise]] dialekten tou heuren.

==Geschiedenis en invlouden==
===Begun===
t Stadsgrunnegs was oorspronkelk de toal dij de boasis vörmd har veur de aandere Grunnegse dialekten. In de 14e eeuw nam dit dialekt lanksoam t [[Frais]] oet de [[Ommelanden]] over. In dij tied het t Stadsgrunnegs woarschienlek veul leken op t hedendoagse [[Westerkertaaiers]]. Ook doar zigt man verschillende kenmarken dij tegenswoordeg nog aal in t Stadsgrunnegs veurkomen, mòr nait in de andere Grunnegse dialekten. Woarschienlek bestonden toun ook de klanken ai en ou veur de zudelke ie/ee en uu/oe nog nait. Dizze binnen loater vanoet de Ommelanden en Westfoalen in t Stadsgrunnegs terechte kommen. t Stadsgrunnegs is stark verwant an t [[Noordvelds]] dat ook wel tot t Grunnegs rekend wordt. Toch zollen t Stadsgrunnegs en t Noordvelds nooit hailemoal identiek an t Zuud- of Midden-Drènts west hebben. Der zol altied al n Fraise, of [[Ingvaeoons]]e invloud west hebben.

===Invloud op t Veenkelonioals===
Ook het t Stadsgrunnegs n grote invloud had op t ontstoan van t Veenkelonioals. Deurdat t törf oet de Veenkelonies apmoal noar of via Stad verscheept wer, wer t Veenkelonioals inspoten mit Stadsgrunneger toalkenmarken, zo as de -e achter veul vrauwliekse woorden zo as "stoule", "deure" en "toene".

==Kenmarken==
===ai veur ie/ui===
Der binnen twai kenmarken woar t Stadsgrunnegs deur ander Grunnegers altied vot an herkend wordt. De eerste is de ai-klank woar de ander Grunnegse dialekten (nait t Westerkertaaiers) ie hebben. Woorden as ''wie'', ''kwiet'' en ''bie'' worden op zien Stadsgrunnegs ''wai'', ''kwait'' en ''bai''. t Twaide kenmark dij t Stadsgrunnegs typeert is de ai-klank woar de aander Grunnegse dialekten (nait t Westerkertaaiers), ui hebben. Woorden as ''gruin'', ''ruip'' en ''zuiken'' worden op zien Stadsgrunnegs ''grain'', ''raip'' en ''zaiken''. Dit komt òf en tou ook nog wel veur bie olle mènzen in t [[Oldambt (streek)|Oldambt]].

===Klaank van ai en oa===
n Ander, minder overdudelk kenmark is dat t Stadsgrunnegs meer veurin de mond proat wordt as de andere Grunnegse dialekten. Zo klinkt de 'ai' meer as n lank oetsproken 'ij' en bestoan der hoast gain lange aa's. Ook wordt de oa minder daip oetsproken as in de Ommelanden. De Stadsgrunneger oa klinkt meer as de [[Drèents|Drèntse]] ao.

===Twaide persoon meervold: ie===
n Grammatikoale biezunderhaid van t Stadsgrunnegs is dat de twaide persoon meervold, 'ie', nait veranderd is in 'joe', zo as dat wel in de rest van de pervìnzie gebeurd is. Net as in t [[Westerwoolds|Westerwòlds]] vervalt de -en achter t warkwoord as t warkwoord veur 'ie' te stoan komp, dus op t [[Hoogelaand|Hogeland]] wordt zègd "deden ie", "mainen ie", "kieken je" en in Stad wordt zègd "deed ie", "main ie" en "kiek je". Veur de gemiddelde persoon oet de Ommelanden klinkt t Stadsgrunnegs wat Drènts-achteg.

===Kiek op t Stadsgrunnegs===
t Stadsgrunnegs was t eerste dialekt dat deur t [[Nederlands]] antast wer en verwoaterde. Doardeur stait t Stadsgrunnegs sinds t begun van de veurege eeuw wel bekend as t 'lellekste Grunnegers', deurdat veul Stadjeders haalfbakken Nederlands praiten. Doarom binnen veul Stadjeders ook nait trots op heur dialekt.

==t Stadsgrunnegs vandoag==
[[Ofbeelding:Stadjeders.GIF|250px|right|thumb|Stee van t Stadsgrunnegs (rood). In t grieze gebied proaten de lu Leegsaksisch.]]
t Zuvere Stadsgrunnegs is sikkom hailemoal verdwenen. Dit komt onder andere omdat n groot dail van de jonge bewoners van de Stad studenten binnen, dij veur n groot dail nait oet de Stad of pervìnzie òfkomsteg binnen. Deur zien laaidende positsie in de pervìnzie, mòr ook in de rest van de regio Noord-Nederland, het Stad n hail ìnde invlouden van boetenòf, woarvan veul vanoet t westen. Doardeur worden Stadjeders, bieveurbeeld winkeliers, voak verplicht om Nederlands te proaten. In Hoaren wordt t dialekt reloatief wat meer proat, mòr dat stait bekend as t "Wassenaar van het noorden" wat aangeft dat der veul riekere luu doar wonen. De maiste van heur proaten gain Grunnegs. 

t Maiste Grunnegs in Stad komt van lu dij van t Grunneger platteland in Stad wonen goan binnen. De maiste Stadjeders binnen overstapt op t Hollaands, mòr summege olle mènzen (geboren véur de [[Tweede Wereldoorlog|Twaide Wereldoorlog]]) proaten nog Stadsgrunnegs. Ook zai hebben n hail ìnde overnomen vanòf t platteland. Stadsgrunnegs kin man voak nog heuren op de bankjes an de oostziede van de Vismaart, de 'hangstee' van de olle Stadjeders.

{{dia|Dit artikel is schreven in t Stadsgrunnegs.}}

[[Kategorie:Grunnegs artikel]]
[[Kategorie:Grunnegs]]
