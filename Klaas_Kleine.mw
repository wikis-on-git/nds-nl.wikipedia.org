[[Ofbeelding:Het namaken van de bijl uit kogge NM107 door Klaas Kleine, smid in Diever. - M107NOP - 20577393 - RCE.jpg|thumb|300px|Klaas Kleine in Dever]]
'''Klaas Kleine''' ([[Koldervene]], [[1940]] - [[Dever]], [[24 oktober]] [[2000]]) was een ambachtsman en [[Drèents|Drèentstalig]] schriever. Naost een paar boeken bint d'r van zien haand een bult artikels verschenen in kraanten, maondblaoden en aandere media. In de Drèentse culturele wereld stund e bekend as een kleurrieke, non-conformistische feguur<ref>Encyclopedie van Drenthe</ref>, 'kwetsbaor, zachtmoedig, vol met humor, maor ok rechtlijnig, eigenwies'<ref>[https://www.huusvandetaol.nl/promotie-van-de-drentse-taol/meer-promotie/item/20-kleine-klaas-1940-2000 Huus van de Taol]</ref>.

==Beroepen==
Klaas Kleine gruuide op in [[Möppelt]], daoras e twee jaor op de [[ambachtsschoele]] zat. Nao alderhaand baonties kwaamp e bij zien va in de smederije te warken. In 1966 verbouwde hij in Dever een bouwval tegenaover de karke töt woonhuus en [[smederije]]. Hier ontwikkelde hij hum van [[hoefsmid]] töt [[edelsmid]]. Ok legde hij hum toe op restauratiewark in kestielen en laandhuzen. Veur de jaorlijkse openlochtopvoerings van 't [[Shakespeare Theater Diever]], waorin e zölf rollen speulde, maakte hij wapens. Wieder was e vioelbouwer, kezemaker en geitenhouder. In 't plaatselijke hervörmde karkleven was e actief as [[koster (persoon)|koster]], [[olderling]] en [[karkvoogd]].

==Schrieverije==
Kleine begunde te schrieven onder anmoediging van de schrievers [[Marga Kool]] en [[Gerard Nijenhuis]] en dreug vanof de jaoren tachtig bij an Drèents letterkundig tiedschrift ''[[Roet (tiedschrift)|Roet]]''. Ok schreef e stokkies veur 't ''[[Nieuwsblad van het Noorden]]'' en 't maondblad ''[[Drenthe (tiedschrift)|Drenthe]]''. Veur [[RTV Drenthe]] schreef e heurspulteksten. In naovolging van [[Jan Naarding]] hef Kleine eperbeerd een Drèentse bewarking van 't dierdicht [[Reintien de Vosse]] te maken, mar det hef e niet ofekregen.

Van 1989 töt 1993 was Kleine veurzitter van de [[Drentse Schrieverskring]]. Hij warkte mit an 't ''Drents kerkelijk liedboek'', was bestuurslid bij de [[Stichting Drentse Taol]] en gaf cursussen Drèents. In 1995 bundelde ''Roet'' de töt dan toe verschenen ''Dryloeken'', gedichten die Kleine tussen 1988 en 2000 rond de jaorwisseling an vrunden en vaste lezers stuurde.

In 1996 hef e de [[Simon van Wattum-pries]] ekregen veur bezundere inspannings veur de streektaal.

Nao Kleines aoverlieden brocht ''Roet'' (in 2002) een themanommer uut waorin veural zien schriefwark belocht wördden. Collega-schrievers wördden uuteneudigd een bijdrage te levern en gaven in gedichten en verhalen an wat Kleine veur heur betiekend had. 

==Belangriekste publicaties==
* ''Waor blief Ie now?/Vangt de loze vossen'' (bewarking van 't Hooglied, 1984)
* ''Iezerstark, verhalen uut de smederij'' (1986)
* ''[[Een feestelijk starfgeval]]'' (novelle, 1991)
* ''Broggen'' (körte roman, 1999)
* ''99 Krabbels''
* ''Kerkgeschiedenis van Diever''

{{DEFAULTSORT:Kleine, Klaas}}
[[Kategorie:Drèents artikel]]
[[Kategorie:Schriever in 't Drèents]]
{{Dia|Dit stok is eschreven in 't [[Zuudwest-Zuud-Drèents]].}}
