[[Bestaand:Bob-Marley-in-Concert Zurich 05-30-80.jpg|thumb|right|250px|Bob Marley, n bekeandstn Reggae-artiest]]
'''Reggae''' is nen [[jamaika]]ansken musikstyl wat in de jåren '60 van de [[20e eeuw|20. eywe]] untstån is uut [[ska]] en [[rocksteady]]. Et meyst kenmarkende an reggae is wellicht et [[noapikken|nåpikken]]: nen [[gitaar]] en [[örgel]] (en mangs nen [[piano]]) dee nå yderen tel een [[stakkato]] [[dreyklank]] spöllet. Dit gevt een kort ''tsjak''-gelüüd, wat reggaeleevhebbers de ''skank'' nömet. Andere kenmarken sint een verholdingswys tråg tempo (tüsken de 60 en 80 [[BPM]], [[Reggae#Ondudelikheaid_oawer_et_tellen|afhangelik van wo as y et tellet]])) en nen oaverheyrskenden [[basgitaar]] den as et heyle nummer döär etselvde [[ritme]] spölt.

Teksten in reggae gåt vake oaver seriöse underwarpen as leevde, årmood, sociale problemen, et leaven in sloppenwyken, vryheid (van een vroger [[slavernye|slavenbestån]]) en weaderümmetrek når et afrikaanske moderland. Nummers med dat soort teksten wordet vake ''roots reggae'''of ''conscious reggae'' (bewüsten reggae) nömed. Roots reggae wörd vake in eynen åsem nömed med [[marihuana]]. Dit kümt döärdat reggae vake döär anhangers van et [[rastafarianisme]] spölled wördt. Dee rouket mangs marihuana vöär öäre gelöyvsbeleaving.

Döärdat unmündig vöäle artysten med reggae an et uutproberen egån sint, beståt der rechtevoort verskillende soorten reggae, sou as [[roots reggae]], [[lovers rock]], [[dancehall reggae]], [[dub]] en [[raggamuffin]]. Ouk wördt bewäärd dat uut reggae ouk wear nye musikstylen unstån sint sou as [[dance]], [[hiphop]], [[drum 'n' bass]] en [[dubstep]].

Wellicht den bekendsten, mär by lange nå nit den eanigsten of ouk mär den eyrsten reggae-artist is [[Bob Marley]]. Hee makeden reggae ouk buten Jamaika bekend en was den eyrsten reggaeartist den as internationaal döärbröäk. Syn album ''Legend'' is noch altyd et best verkoupende reggae-album.

== Naamsverklåring ==
Oaver et untstån van de name gåt verskillende verhalen, dee as gin van allen dekkend of slutend sint. Den jamaikaansken band [[Toots & The Maytals]] bewäärt at see de eyrsten warren dee de name  gebrukeden in öär nummer ''Do the Reggay''. Volgens anderen is et woord ''reggae'' ne [[onomatopee]] vöär et nåpikkende gelüüd.

== Et untstån==
===Vöärloupers===
De rechtstreykse vöärloupers van reggae sint [[ska]] en [[rocksteady]]. Disse wörden stark beinvlodet döär traditionele karibiske [[mento]] en [[calypso]], mär ouk amerikaanske [[jazz]] en [[Rhythm & Blues]] (R&B). Ska was oorsprungelik nen allensümvattenden titel vöär jamaikaanske musik tüsken 1961 en 1967 en untstünd uut jamaikaanske R&B en doo-wop. Et [[rastafarianisme]] drükkeden 'n grout stempel up reggae. Eyne van de vöärloupers van reggaedrumlynen is [[nyabinghi]], 'n ritueel trummeritme by gemeynskappelike meditatys.

Nå 1950 wörden plaatupnames voordan belangryker in de jamaikaanske musikindustry. Et dröög by an de kultuur en ekonomy rund reggaemusik. In 1951 verskeynen de eyrste upnames van mento as singels. Dårup warren twey soorten mento te höyren, nen akoustisken, landeliken styl en nen jazz-achtigen popstyl. Andere 7"-singels warren vöäral nåspölsels van amerikaanske R&B-hits. [[Soundsystem]]-draiers spölden dee dan up oapenbåre feasten. Undertüsken begünnen vöäle jamaikaanske emigranten 45s uut te geaven up unafhangelike platenmåtskappyen in et [[Vereynigd Köäningryk]], vöäle dårvan rechtstreyks van jamaikaanske 45s.

Ska untstünd in jamaikaanske studio's teagen et eande van de jåren '50, uut ne mengelin van amerikaanske R&B, mento en calypso. Ska steyt bekend üm de jazz-achtige blåserlynen, loupende baslynen up den tel, en 'n drumpatroun wårby de [[kleaine tromme|kleine]] en [[bassdrum|groute trumme]] tegelyke nen pleyr hebbet up de tweyde en veerde tel en oupen [[hihat]] tegelyke med de nåpikkende gitaar en piano. Do as Jamaika in [[1962]] unafhangelik wör, köäsen de junge jamaikanen ska as uutdrükking van öäre jamaikaanske identiteit. Dat slöög medeyne oaver up de [[mods]] in et [[Vereynigd köäningryk|VK]].

Halverweage de jåren 60 untstünd uut ska [[rocksteady]], ne ård langsame ska med minder oaverhearskende blåsers en meyr romantiske teksten. De readen vöär et langsamere tempo is unbekend, sommigen meynet dat et med ne hettegulv te maken had, ne andere is dat den sanger [[Hopeton Lewis]] synen hit "Take It Easy" nit kunde byholden up ska-tempo. Weader anderen meynet dat et med de subkultuur van de [[rudeboy]]s te maken had. Disse jungerenkultuur vünd sikselv te ''cool'' üm uutbündig up ska te dansen, düs deaden se et up halv tempo. De musikanten pasden hyr öäre spölwyse weader up an. De name 'rocksteady' köm vaste te liggen nå nen singel van [[Alton Ellis]]. Vöäle rocksteady-nummers wörden later in 'n reggae-jäsken egöäten. De langsamere tempo's löäten ja better de dübbele 'skank'-gitaar to.

== Instrumenten ==
In beginsel sint de [[Drums|drüms]] en [[basgitaar]] de vöärnaamste instrumenten in reggae. Et kenmarkende nåpikkende reggaegelüüd kümt skounwal van den [[Gitaar|slaggitaar]], den as vöördan in achtste nouten nå den tel spölt. Den wördt dårin ehülpen döär een hammond[[örgel]] wat ouk nå den tel medpikket, mär de tüskenliggende sesteende nouten upvült med 'n kort akkoord eyn of twey oktaven laeger up et klavyr (de ''bübbel''). Meysttyds is der eynen sanger, mangs ehülpen döär achtergrundsangers. 'n paar bands ståt bekend üm öäre [[Close harmony (sangstyl)|close harmony]]-sang wårby as der drey höyvdsangers sint, sou as de [[Abyssinians]].

As understütting sint der vake verskillende soorten handslagwark, sou as [[bongo]]'s, [[konga]]'s, [[tamboeriene]], [[koobelle]], [[Claves|klaves]] en [[kabasa]]. Gröttere bands hebbet vake nen sologitarist den as tüskendöär ouk löypkes of akkoorden vöär syne reakening neamet. Mangs wördt dit ouk an nen tweyden tuutsenist uutbesteadet.

Vanuut öären vöärlouper ''ska'' sittet der mangs blåsinstrumenten as nen [[trompet]], [[trombone]] en [[Saxofoon|saksofoon]] by in, al kümt dat in moderne reggae håste nit meyr vöär. 
== Musikale kenmarken ==
Reggae wördt (up wat ekspirimenteel wark nå) altyd in veerkwartsmåte spöäld. Et bekendste an reggae is et [[noapikn|nåpikken]]. Dårby geavt den piano, örgel en gitaar tüsken yderen tel döär nen korten slag. et akkoordenverloup is eynvoldig, meysttyds tüsken de tweye en vere, selden meyr. [[Bob Marley]] syn nummer ''Get up, Stand Up'' hevt mär eyn akkoord. In döärsneyde ligt et tempo van reggae tüsken de 60 en 80 [[BPM]].

=== '''Basgitaar''' ===
Den basgitaar is eyne van de vöärnaamste instrumenten in reggae en steyt (med de drüms) et härtste in de mix. Wat klankklöör angeyt is de reggaebas terüggedraid töt de laegste töynen; middelste en hougere frequentys wordet der uut edraid. Dårdöär krigt den bas een 'wårm' gevööl. De bas spöält vöäral körte töynen, dee dårdöär tegelyke 'n ritmisk effekt geavet.  

=== '''Drums''' ===
''Oaver et tellen van reggae is vöäle te doon. Dåroaver meyr under et köpken [[Reggae#Ondudelikheaid_oawer_et_tellen|Ondudelikheaid oawer et tellen]].''

Afhangelik van et soort reggae wördt een standaard of een elektronisk [[drumstel]] bruked. Kenmarkend vöär reggae is dat et vel van de kleine trumme houge is upedraid, soudat et 'n singend, metalen gelüüd krigt. In de mix wordt de laegere töyne uut de bekkens vordedraid, soudat der 'n lecht gelüüd oaverblivt. Reggaedrums benådrükket den tweyden en veerden tel. Wat se der ümhen doot, hangt af van et soort ritme wat se keset: de one-drop, rockers of et steppersritme.

De name van et one-dropritme gevt an wat et belangrykste kenmark is: den eyrsten tel wördt 'oavereslån'. Anders as in popmusik kümt den bassdrumstoat nit up den eyrsten en dården tel, mär up den tweyden en veerden. Dat valt dan tegelyke med nen krüselingsen liggenden stokslag up de kleine trumme. De rest van de måte wördt upevüld med achtste nouten up den hihat en as versyrige mangs nen verdwälden sesteenden. Dit ritme wör uutevünden döär den jamaikaansken studiodrummer Winston Grennan.  

Et rockersritme is 'n standaard drümritme wat ouk buten reggae ümme vöäle vöärkümt. Den bassdrum hevt nen stoat up den eyrsten en darden tel, de kleine trumme up tweye en vere. De rest wördt upvülled med systeende nouten up de hihat.

et steppersritme hevt nen basdrumstoat up alle achtsten in de måte, tegelyke med den hihat. De kleine trumme maket nen slag of krüüsklik up den tweyden en veerden tel. Dit ritme nöömt se ouk wal es ''Four on the Floor''.

=== Gitaar ===
Den elektrisken gitaar spöält kortangebündene ([[stakkato]]) akkoorden med een aksent up den achtsten nå den tel. Mangs kümt der upwaertsen slag up nen sesteenden medeyne achteran. Dat maket et kenmarkende ''tsjakke''-gelüüd. 'n Bekend vöärbeald hyrvan is Bob Marley syn nummer ''Stir It Up'', wat der med begint. 

Gröttere reggaebands hebbet vake eyne of meyrdere gitaristen der by dee ouk solo's of begeleidende rullen hebbet en 'tüskendöär' spöälet. 

=== Örgel ===
Standaard in Reggae is et hammondörgel. Dat volget deselvde akkoorden as den slaggitaar en pikket ouk nå den tel. De tüskenliggende sesteende nouten wordet vake upevüld med nen korten stout van etselvde akkoord, mär dan 'n oktaaf laeger. Et gelüüd wördt de ''bubble'' enöömd.

=== Piano ===
Den piano is in latere jåren pas by reggae by edån, üm et vöär amerikaanske en europeeske oren wat pleseriger te låten klinken. Ouk den piano spöält stakkato akkoorden nå den tel. Nen bekenden reggaepianist was  [[Augustus Pablo]], den as ouk de [[melodika]] introduceerden.

== Undüdelikheid oaver et tellen ==
Der is wat undüdelikheid oaver et tellen van reggae, of beater, et interpreteren van et tempo. Wat lüde meynet dat et ''ondedrop''-ritme nen klap up yderen tweyden en veerden tel hevt, wår et nåpikken precys tüsken valt. Dan vöölt de musik as ''1 tsjak '''2''' tsjak 3 tsjak '''4''' tsjak''. Et andere kamp meynet dat et dübbel sou rap eteld worden müt. Et nåpikken kümt dan al up de tweye en vere: ''1 tsjak '''3''' tsjak''. 'n Argument en vöärbeald vöär de eyrste leasing is dat [[Carlton Barrett]], drummer by [[Bob Marley]], in et nummer ''Waiting in Vain'' up de eyrste manere intikket. Uuteyndelik kümt et an up den tohöyrder syn eygene vöärköär.

== Soorten reggae ==
Der sint unmündig vöäle soorten reggae. Dee untstünden döärdat verskillende artisten der nen eygen drai an wilden geaven, of mengen med andere musikstylen. Et gevt under meyr ''roots reggae'' en ''lover's rock''. Disse beide sint wat musikale kenmarken angeyt någenog etselvde, al richt den eyrsten sik meyr up religy en kritik up de samenleaving en geyt et by den tweyden üm de leevde. [[Dubreggae]] untstünd do as jamaikaanske ''selectas'' (DJ's) med instrumentale versys van ''roots'' an et eksperimenteren güngen en der swåre echo-effekten achterhüngen. Dat gavven dubreggae 'n sweaverig karakter med vöäle nådruk up de [[basgitaar]] en [[drums]]. Wyders gevt et noch [[dancehall]], wat upköm in de jåren '80. Dat makeden vanaf dee tyd ne vulleydig eygene untwikkeling döär, med ne verskuving når elektroniske instrumenten en 'n kumpleet ander ritme, wåroaver as vake grimmige teksten oaver geweld en wyve up [[Toasting|toasted]] wordt. Dårnöäst is der ne krüüsbestuving med [[hiphop]], wat ''[[raggamuffin]]'' nöömd wördt. 

== Geluudsvuurbeeld ==
[[Bestaand:Woolters_-_Wiki_-_Reggae.ogg|n Minuutjen reggae]]

In et begin van bygånd gelüüdsvöärbeald begint de drums in 'n kenmarkend ''one drop''-ritme. Dår kümt et ''nåpikken'' van piano en gitaar by. Dat wördt evolged döär drums + basgitaar + nåpikken en ''bubble'' ('n kenmarkend örgelritme). Den ''bubble'' is dårnå isoleerd te höyren up de drums. Et slut der med af dat allens te houpe dån wördt, med blåsers der by. 

== Reggae in Europa ==
In [[Pooln|Polen]], [[Zweedn|Sweyden]], [[Fraankriek|Frankryk]] en [[Duutslaand|Düütskland]] is reggae unmündig populäär en sint der vöäle artisten. Ouk in et [[Verenigd Keuninkriek|Vereynigd Köäninkriek]] rakeden reggae slim populäär döärdat en grout antal jamaikaanske immigranten et mednöäm en in [[Londen]] groute feasten höäld. De düütske reggaescene is flink egroid en nöömt sik vake med nen knipoug ''Germeika''. Internationaal genöt Tilmann Otto uut [[Osnabrück|Ossenbrügge]] under syne artistenname [[Gentleman]] vöäle anseen. De düütske band [[Seeed]] hevt in eygen land ne groute grup anhangers. Jårliks gevt et groute reggaefestivals, wåras lüde en artisten van oaver de heyle wearld up af kummet. 

In Polen deade den vöärsanger van de reggaeband Star Guard Muffin med an nen talentenjagd vöär televisy, wåras hee tweydes wüst te worden. Dat gavven reggae in Polen nen grouten groi. Bekende franske artisten sint Yannick Noah en de band Kana. 

In Sweyden gevt et Peps Persson, wårvan as [[Bob Marley]] seade at et den eanigsten blanken is med reggae in et blood. Wyders gevt et noch Papa Dee en Kapten Röd. In [[Finland]] haalden Jukka Poika in 2011 platimum med syn album Kylmästä Lämpimään. [[Noorweagen|Noorske]] artisten sint under meyr Nico D, Admiral P en Jabaman. Den lätsten wüst in Jamaika ne kleine hit te halen.

In [[Nederlaand|Neaderland]] blivt reggae altyd lük under den radar of ne eynmålige angeleagenheid. Ne groute subkultuur gevt et neet. De lätste groute reggaehit (Damaru med ''Mi Rowsu (tuintje in m'n hart)'') köm uut [[Suriname]]. Ne groute reggae/[[ska]]-band was Doe Maar uut de jåren '80, dee as verskeidene neaderlandske ska-hits up name hebt, wårvan as ''Sinds 1 dag of 2 (32 Jaar)'' wellicht de grötste nöömd kan worden. De band [[Beef]] had 'n antal sommerhits en de jåren nul. Ouk was der kort andacht vöär de band JAH6, dee nummers van den amsterdamsken volkssanger André Hazes up reggae en skamusik makeden. 

Wyders gevt et in Neaderland en antal [[soundsystem]]<nowiki/>s.

=== Neersassies gebeed ===
In t Neerlaands-[[Neersassies]]e gebeed zeent nit völle ärtieste dee't zik eankelt met reggae bezig hooldt. Oet [[Hengel (Oaveriessel)|Hengel]] keump n reggaeband ''Roots Creation'', mer dee zingt nit in t Plat. Vake zeent t wat strekgebeundn b-ärtieste, dee't al nen redeliken naam hebt, dee't zik ne heel eankele keer an reggae woagnt. Vuurbeelde hiervan zeent [[Rooie Rinus]] en [[Pé Daalemmer]] oet [[Grönningen]] met t nummer ''Bie de Lidl''. Wieders hef n [[Achterhook]]sen [[boerenrock]]band [[Normaal]] verskeaidene (half)reggaenummers maakt, zo as ''Wiet is niet ver'' en ''Ik mos pissen'', en nen aanderen Achterhooksen band, [[Boh Foi Toch]] maakn t versken '''t Hundjen''.

== Bekeande Roots-artieste en bands ==
Internasjonaal:

* [[Alborosie]] (Italjaansen reggaezänger den't noar Jamaika is egoan)
* [[Alpha blondie]] (band wat in [[Fraansk]] [[Kreoolsproake]] zeenk)
* [[Augustus Pablo]] (Dubreggae ärtiest)
* [[Bob Marley]] (vake an eduudt as Keuning van de Reggae)
* [[Peter Tosh]] (oold-bandlid van Bob Marley den't vuur zikzelf is begunn)
* [[Bunny Wailer]] (oold-bandlid van Bob Marley den't vuur zikzelf is begunn)
* [[Culture]] 
* [[Freddy McGregor]]
* [[Gentleman]] (Duutsen reggaezänger den't noar Jamaika is egoan).
* [[Jimmy Cliff]] (hef verskeaidene wearldhits op naam)
* [[Luciano]]
* [[Lucky Dube]] (Meest succesvolle artiest oet [[Zuud-Afrika]])
* [[Linton Kwesi Johnson]] (Emigreern noar [[Engelaand (regio)|Engelaand]] noa de Jamaikaanse onofhaankelikheaid, bekeand duur zinne kritiek op de Engelse moatskoppieje)
* [[Morgan Heritage]]
* [[Prince Far I]]
* [[Richie Spice]]
* [[Steel Pulse]]
* [[UB40]] (Engelsen reggaeband)


Nasjonaal:
* [[Doe Maar]]
* [[Beef]]
* [[Luie Hond]]
* [[JAH6]] (Jah Hazes, bewoarkt oolde Amsterdamse leawnsleedjes töt reggae en ska)

== Oetgoande verbeendige ==
* [http://nl.youtube.com/watch?v=c-7T4Q-CarQ - Normaal - Wiet is Niet Ver. Nommer in Reggaestiel (youtube)]

{{Dia|Disse bladziede is eskreewn in t [[Riesns]]}}

[[Kategorie:Tweants artikel]]
[[Kategorie:Reggae| ]]
