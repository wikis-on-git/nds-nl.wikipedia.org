[[Bestaand:Bob-Marley-in-Concert Zurich 05-30-80.jpg|thumb|right|250px|Bob Marley, n bekeandstn Reggae-artiest]]
'''Reggae''' is nen [[jamaika]]ansken musikstyl wat in de jåren '60 van de [[20e eeuw|20e eywe]] untstån is uut [[ska]] en [[rocksteady]]. Et meyst kenmarkende an reggae is wellicht et [[noapikken|nåpikken]]: nen [[gitaar]] en [[örgel]] (en mangs nen [[piano]]) dee nå yderen tel een [[stakkato]] [[dreyklank]] spöllet. Dit gevt een kort ''tsjak''-gelüüd, wat reggaeleevhebbers de ''skank'' nömet. Andere kenmarken sint een verholdingswys tråg tempo (tüsken de 60 en 80 [[BPM]], [[Reggae#Ondudelikheaid_oawer_et_tellen|afhangelik van wo as y et tellet]])) en nen oaverheyrskenden [[basgitaar]] den as et heyle nummer döär etselvde [[ritme]] spölt.

Teksten in reggae gåt vake oaver seriöse underwarpen as leevde, årmood, sociale problemen, et leaven in sloppenwyken, vryheid (van een vroger [[slavernye|slavenbestån]]) en weaderümmetrek når et afrikaanske moderland. Nummers med dat soort teksten wordet vake ''roots reggae'''of ''conscious reggae'' (bewüsten reggae) nömed. Roots reggae wörd vake in eynen åsem nömed med [[marihuana]]. Dit kümt döärdat reggae vake döär anhangers van et [[rastafarianisme]] spölled wördt. Dee rouket mangs marihuana vöär öäre gelöyvsbeleaving.

Döärdat unmündig vöäle artysten med reggae an et uutproberen egån sint, beståt der rechtevoort verskillende soorten reggae, sou as [[roots reggae]], [[lovers rock]], [[dancehall reggae]], [[dub]] en [[raggamuffin]]. Ouk wördt bewäärd dat uut reggae ouk wear nye musikstylen unstån sint sou as [[dance]], [[hiphop]], [[drum 'n' bass]] en [[dubstep]].

Wellicht den bekendsten, mär by lange nå nit den eanigsten of ouk mär den eyrsten reggae-artist is [[Bob Marley]]. Hee makeden reggae ouk buten Jamaika bekend en was den eyrsten reggaeartist den as internationaal döärbröäk. Syn album ''Legend'' is noch altyd et best verkoupende reggae-album.

== Naamsverklåring ==
Oaver et untstån van de name gåt verskillende verhalen, dee as gin van allen dekkend of slutend sint. Den jamaikaansken band [[Toots & The Maytals]] bewäärt at see de eyrsten warren dee de name  gebrukeden in öär nummer ''Do the Reggay''. Volgens anderen is et woord ''reggae'' ne [[onomatopee]] vöär et nåpikkende gelüüd.

== Et untstån==
===Vöärloupers===
De rechtstreykse vöärloupers van reggae sint [[ska]] en [[rocksteady]]. Disse wörden stark beinvlodet döär traditionele karibiske [[mento]] en [[calypso]], mär ouk amerikaanske [[jazz]] en [[Rhythm & Blues]] (R&B). Ska was oorsprungelik nen allensümvattenden titel vöär jamaikaanske musik tüsken 1961 en 1967 en untstünd uut jamaikaanske R&B en doo-wop. Et [[rastafarianisme]] drükkeden 'n grout stempel up reggae. Eyne van de vöärloupers van reggaedrumlynen is [[nyabinghi]], 'n ritueel trummeritme by gemeynskappelike meditatys.

Nå 1950 wörden plaatupnames voordan belangryker in de jamaikaanske musikindustry. Et dröög by an de kultuur en ekonomy rund reggaemusik. In 1951 verskeynen de eyrste upnames van mento as singels. Dårup warren twey soorten mento te höyren, nen akoustisken, landeliken styl en nen jazz-achtigen popstyl. Andere 7"-singels warren vöäral nåspölsels van amerikaanske R&B-hits. [[Soundsystem]]-draiers spölden dee dan up oapenbåre feasten. Undertüsken begünnen vöäle jamaikaanske emigranten 45s uut te geaven up unafhangelike platenmåtskappyen in et [[Vereynigd Köäningryk]], vöäle dårvan rechtstreyks van jamaikaanske 45s.

Ska untstünd in jamaikaanske studio's teagen et eande van de jåren '50, uut ne mengelin van amerikaanske R&B, mento en calypso. Ska steyt bekend üm de jazz-achtige blåserlynen, loupende baslynen up den tel, en 'n drumpatroun wårby de [[kleaine tromme|kleine]] en [[bassdrum|groute trumme]] tegelyke nen pleyr hebbet up de tweyde en veerde tel en oupen [[hihat]] tegelyke med de nåpikkende gitaar en piano. Do as Jamaika in [[1962]] unafhangelik wör, köäsen de junge jamaikanen ska as uutdrükking van öäre jamaikaanske identiteit. Dat slöög medeyne oaver up de [[mods]] in et [[Vereynigd köäningryk|VK]].

Halverweage de jåren 60 untstünd uut ska [[rocksteady]], ne ård langsame ska med minder oaverhearskende blåsers en meyr romantiske teksten. De readen vöär et langsamere tempo is unbekend, sommigen meynet dat et med ne hettegulv te maken had, ne andere is dat den sanger [[Hopeton Lewis]] synen hit "Take It Easy" nit kunde byholden up ska-tempo. Weader anderen meynet dat et med de subkultuur van de [[rudeboy]]s te maken had. Disse jungerenkultuur vünd sikselv te ''cool'' üm uutbündig up ska te dansen, düs deaden se et up halv tempo. De musikanten pasden hyr öäre spölwyse weader up an. De name 'rocksteady' köm vaste te liggen nå nen singel van [[Alton Ellis]]. Vöäle rocksteady-nummers wörden later in 'n reggae-jäsken egöäten. De langsamere tempo's löäten ja better de dübbele 'skank'-gitaar to.

== Instrumenten ==
In beginsel sint de [[Drums|drüms]] en [[basgitaar]] de vöärnaamste instrumenten in reggae. Et kenmarkende nåpikkende reggaegelüüd kümt skounwal van den [[Gitaar|slaggitaar]], den as vöördan in achtste nouten nå den tel spölt. Den wördt dårin ehülpen döär een hammond[[örgel]] wat ouk nå den tel medpikket, mär de tüskenliggende sesteende nouten upvült med 'n kort akkoord eyn of twey oktaven laeger up et klavyr (de ''bübbel''). Meysttyds is der eynen sanger, mangs ehülpen döär achtergrundsangers. 'n paar bands ståt bekend üm öäre [[Close harmony (sangstyl)|close harmony]]-sang wårby as der drey höyvdsangers sint, sou as de [[Abyssinians]].

As understütting sint der vake verskillende soorten handslagwark, sou as [[bongo]]'s, [[konga]]'s, [[tamboeriene]], [[koobelle]], [[Claves|klaves]] en [[kabasa]]. Gröttere bands hebbet vake nen sologitarist den as tüskendöär ouk löypkes of akkoorden vöär syne reakening neamet. Mangs wördt dit ouk an nen tweyden tuutsenist uutbesteadet.

Vanuut öären vöärlouper ''ska'' sittet der mangs blåsinstrumenten as nen [[trompet]], [[trombone]] en [[Saxofoon|saksofoon]] by in, al kümt dat in moderne reggae håste nit meyr vöär. 
== Musikale kenmarken ==
Reggae wördt (up wat ekspirimenteel wark nå) altyd in veerkwartsmåte spöäld. Et bekendste an reggae is et [[noapikn|nåpikken]]. Dårby geavt den piano, örgel en gitaar tüsken yderen tel döär nen korten slag. et akkoordenverloup is eynvoldig, meysttyds tüsken de tweye en vere, selden meyr. [[Bob Marley]] syn nummer ''Get up, Stand Up'' hevt mär eyn akkoord. In döärsneyde ligt et tempo van reggae tüsken de 60 en 80 [[BPM]].

=== '''Basgitaar''' ===
Den basgitaar is eyne van de vöärnaamste instrumenten in reggae en steyt (med de drüms) et härtste in de mix. Wat klankklöör angeyt is de reggaebas terüggedraid töt de laegste töynen; middelste en hougere frequentys wordet der uut edraid. Dårdöär krigt den bas een 'wårm' gevööl. De bas spöält vöäral körte töynen, dee dårdöär tegelyke 'n ritmisk effekt geavet.  

=== '''Drums''' ===
''Oaver et tellen van reggae is vöäle te doon. Dåroaver meyr under et köpken [[Reggae#Ondudelikheaid_oawer_et_tellen|Ondudelikheaid oawer et tellen]].''

Afhangelik van et soort reggae wördt een standaard of een elektronisk [[drumstel]] bruked. Kenmarkend vöär reggae is dat et vel van de kleine trumme houge is upedraid, soudat et 'n singend, metalen gelüüd krigt. In de mix wordt de laegere töyne uut de bekkens vordedraid, soudat der 'n lecht gelüüd oaverblivt. Reggaedrums benådrükket den tweyden en veerden tel. Wat se der ümhen doot, hangt af van et soort ritme wat se keset: de one-drop, rockers of et steppersritme.

De name van et one-dropritme gevt an wat et belangrykste kenmark is: den eyrsten tel wördt 'oavereslån'. Anders as in popmusik kümt den bassdrumstoat nit up den eyrsten en dården tel, mär up den tweyden en veerden. Dat valt dan tegelyke med nen krüselingsen liggenden stokslag up de kleine trumme. De rest van de måte wördt upevüld med achtste nouten up den hihat en as versyrige mangs nen verdwälden sesteenden. Dit ritme wör uutevünden döär den jamaikaansken studiodrummer Winston Grennan.  

Et rockersritme is 'n standaard drümritme wat ouk buten reggae ümme vöäle vöärkümt. Den bassdrum hevt nen stoat up den eyrsten en darden tel, de kleine trumme up tweye en vere. De rest wördt upvülled med systeende nouten up de hihat.

et steppersritme hevt nen basdrumstoat up alle achtsten in de måte, tegelyke med den hihat. De kleine trumme maket nen slag of krüüsklik up den tweyden en veerden tel. Dit ritme nöömt se ouk wal es ''Four on the Floor''.

=== Gitaar ===
Den elektrisken gitaar spöält kortangebündene ([[staccato]]) akkoorden med een aksent up den achtsten nå den tel. Mangs kümt der upwaertsen slag up nen sesteenden medeyne achteran. Dat maket et kenmarkende ''tsjakke''-gelüüd. 'n Bekend vöärbeald hyrvan is Bob Marley syn nummer ''Stir It Up'', wat der med begint. 

Gröttere reggaebands hebbet vake eyne of meyrdere gitaristen der by dee ouk solo's of begeleidende rullen hebbet en 'tüskendöär' spöälet. 

=== Örgel ===
Standaard in Reggae is et hammondörgel. Dat volget deselvde akkoorden as den slaggitaar en pikket ouk nå den tel. De tüskenliggende sesteende nouten wordet vake upevüld med nen korten stout van etselvde akkoord, mär dan 'n oktaaf laeger. Et gelüüd wördt de ''bubble'' enöömd.

=== Piano ===
Den piano is in latere jåren pas by reggae by edån, üm et vöär amerikaanske en europeeske oren wat pleseriger te låten klinken. Ouk den piano spöält staccato akkoorden nå den tel. Nen bekenden reggaepianist was  [[Augustus Pablo]], den as ouk de [[melodika]] introduceerden.

== Ondudelikheaid oawer et tellen ==
Oawer de vroage wodöanig o'j reggae munn teln is gin eendudig antwoard te geewn. Wat leu meant det t ''one drop''-ritme nen klap op iedern tweedn en veerdn tel hef (en zodet t dus veult as ''een-tsjak-'''twee'''-tsjak-dree-tsjak-'''veer'''-tsjak''), mer dr zeent ook leu dee t dubbel zo rap telt, woerbie t noapikn op n tweeden en veerden tel keump. Zodöanig veult t dus as of dr allene nen klap op n doardn tel zit (''een-tsjak-'''dree'''-tsjak''). Ne aandere verkloaring hiervuur kan wean det Reggae nit in [[moatsoorte|veerkwartsmoate]] is, mer tweekwartsmoate. Vuur beaide verkloarings is wat te zegn, en t haank oeteandelik van de lusterder's perseunlike vuurkeur of. n Argumeant vuur de eerste verkloaring is det n drummer van Bob Marley, [[Carlton Barrett]], in t nommer ''Waiting in Vain'' op de eerste manere ofteelt (en dus t noapikn op de 8sten vaalt).

== Soortn reggae ==
Dr zeent onmeundig völle soortn reggae ontstoan, duurdet verskeaidene ärtieste probeerdn dr ne eegne dreei an te geewn, of t te mengn met aandere muziekstieln. Zo he'j de oorsproonkelike [[roots reggae]], wat vake zwoare pollitieke en relligieuze tekste hef, [[Lovers Rock]], wat n zelfden muzikaaln slag hef as ''roots'', mer allene mear oawer leefde geet, [[Dub]]reggae ontsteund doo't Jamaikaanse DJ's (''Selectas'') met instrumentale versies van ''roots'' an t knooin gungn, en völle met echo-effekte begunn te spöln. Hierduur ontsteund n "zwewerigen" soort reggae met völle noadruk op de [[basgitaar|bas]] en [[drums]]. Dan he'j [[Dancehall]] reggae, ook wal es [[ragga]](muffin) eneumd, wat de leste tienjoarn aal mear ellektronies is ewördn, n aander ritme hef ekreegn, en woervan't n antal ärtieste internasjonaal völle kritiek kriegnt, umdet ze homofobe tekste hebt, of tekste dee't oproopt töt geweeld.

== Geluudsvuurbeeld ==
[[Bestaand:Woolters_-_Wiki_-_Reggae.ogg|n Minuutjen reggae]]
Um de kenmoarkn van reggae wat dudeliker te maakn is dr n spesjaal geluudsvuurbeeld vuur Wikipedia produseerd. t Begeent met n ''One drop'' drumritme. Doar keump dan t ''noapikn'' bie. Doarnoa heur-j allene drums en basgitaar. Doarnoa drums + basgitaar + noapikn en ''bubble'' (t kenmoarkende örgel). Doarnoa heur-j allene drums + bubble, um eawn good te loatn heurn wat de bubble non feailik is. Doarnoa keump t hele spul bie mekoar, mear dan met bloazers dr bie.

== Reggae in Europa ==
In [[Pooln]], [[Zweedn]], [[Fraankriek]] en [[Duutslaand]] is reggae onmeundig geleewd en zeent dr völle ärtieste. Ook in t [[Verenigd Keuninkriek]] is reggae van vroger al geleewd, duurdet Jamaikaanse immigraantn de muziek metnömn en in [[Londen]] grote reggaefeeste heuldn. Oet Duutslaand keump de internasjonaal bekeande reggae-artiest [[Gentleman]], ook hef doar de groep [[Seeed]] grote hits ehad. Wieters zeent dr onmeundig völle b-ärtieste en plezeerbandjes. In Pooln he'j de groepn [[Star Guard Muffin]] en [[Rastasize]], dee't nen grootn trop (jonge) volgers hebt. n Zanger van Star Guard Muffin dee met an de Poolse variaant van n internasjonaal taleantnprogramma vuur tellevisie en wus tweede te wordn.Bekeande Fraansken artieste zeent [[Yannick Noah]] en de band [[Kana]]. In Zweedn he'j [[Peps Persson]], woervan't [[Bob Marley]] ooit zea at n ennigsten blaankn is met reggae in t blood. Wieters he'j doar nog [[Papa Dee]] en [[Kapten Röd]]. In [[Finlaand]] haaln [[Jukka Poika]] in 2011 platinum met zin album ''Kylmästä Lämpimään''. In [[Noorweagn]] kriegnt ärtieste [[Nico D]], [[Admiral P]] en [[Jabaman]] aal mear leefhebbers. Den lesten wus zelfs in Jamaika ne kleaine hit te haaln.

In [[Neerlaand]] is reggae nit heel bekeand, de leste Neerlaandse hit köm oet [[Suriname]]: [[Damaru]] met zin ''Mi Rowsu (tuintje in m'n hart)''. Ne grote reggae/[[ska]]band was [[Doe Maar]], dee't verskeaidene ska-hits op naam hebt stoan. Ne aandere bekeande reggaehit was ''Suzanne'' van [[VOF De Kunst]]. De niejste reggaesensasie is [[JAH6]]. Dit is ne samenwoarking van n antal leedn van Beef met [[Suriname|Surinaamsen]] Amsterdammer Herman Havertong, dee't bekeande metzingers van Hollaandse ärtieste op ne reggae- of [[ska]]beat zett. Vearder zeent dr nog verskeaidene meender bekeande artieste en [[sound system]]s. Zo he'j in Eanske ''Herb-a-lize-it'' en n band ''Roots Creation''.

=== Neersassies gebeed ===
In t Neerlaands-[[Neersassies]]e gebeed zeent nit völle ärtieste dee't zik eankelt met reggae bezig hooldt. Oet [[Hengel (Oaveriessel)|Hengel]] keump n reggaeband ''Roots Creation'', mer dee zingt nit in t Plat. Vake zeent t wat strekgebeundn b-ärtieste, dee't al nen redeliken naam hebt, dee't zik ne heel eankele keer an reggae woagnt. Vuurbeelde hiervan zeent [[Rooie Rinus]] en [[Pé Daalemmer]] oet [[Grönningen]] met t nummer ''Bie de Lidl''. Wieders hef n [[Achterhook]]sen [[boerenrock]]band [[Normaal]] verskeaidene (half)reggaenummers maakt, zo as ''Wiet is niet ver'' en ''Ik mos pissen'', en nen aanderen Achterhooksen band, [[Boh Foi Toch]] maakn t versken '''t Hundjen''.

== Bekeande Roots-artieste en bands ==
Internasjonaal:

* [[Alborosie]] (Italjaansen reggaezänger den't noar Jamaika is egoan)
* [[Alpha blondie]] (band wat in [[Fraansk]] [[Kreoolsproake]] zeenk)
* [[Augustus Pablo]] (Dubreggae ärtiest)
* [[Bob Marley]] (vake an eduudt as Keuning van de Reggae)
* [[Peter Tosh]] (oold-bandlid van Bob Marley den't vuur zikzelf is begunn)
* [[Bunny Wailer]] (oold-bandlid van Bob Marley den't vuur zikzelf is begunn)
* [[Culture]] 
* [[Freddy McGregor]]
* [[Gentleman]] (Duutsen reggaezänger den't noar Jamaika is egoan.
* [[Jimmy Cliff]] (hef verskeaidene wearldhits op naam)
* [[Luciano]]
* [[Lucky Dube]] (Meest succesvolle artiest oet [[Zuud-Afrika]])
* [[Linton Kwesi Johnson]] (Emigreern noar [[Engelaand (regio)|Engelaand]] noa de Jamaikaanse onofhaankelikheaid, bekeand duur zinne kritiek op de Engelse moatskoppieje)
* [[Morgan Heritage]]
* [[Prince Far I]]
* [[Richie Spice]]
* [[Steel Pulse]]
* [[UB40]] (Engelsen reggaeband)


Nasjonaal:
* [[Doe Maar]]
* [[Beef]]
* [[Luie Hond]]
* [[JAH6]] (Jah Hazes, bewoarkt oolde Amsterdamse leawnsleedjes töt reggae en ska)

== Oetgoande verbeendige ==
* [http://nl.youtube.com/watch?v=c-7T4Q-CarQ - Normaal - Wiet is Niet Ver. Nommer in Reggaestiel (youtube)]

{{Dia|Disse bladziede is eskreewn in t [[Riesns]]}}

[[Kategorie:Tweants artikel]]
[[Kategorie:Reggae| ]]
