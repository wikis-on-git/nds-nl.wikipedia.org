[[Bestaand:Bob-Marley-in-Concert Zurich 05-30-80.jpg|thumb|right|250px|Bob Marley, n bekeandstn Reggae-artiest]]
'''Reggae''' is nen [[jamaika]]ansken musikstyl wat in de jåren '60 van de [[20e eeuw|20e eywe]] untstån is uut [[ska]] en [[rocksteady]]. Et meyst kenmarkende an reggae is wellicht et [[noapikken|nåpikken]]: nen [[gitaar]] en [[örgel]] (en mangs nen [[piano]]) dee nå yderen tel een [[stakkato]] [[dreyklank]] spöllet. Dit gevt een kort ''tsjak''-gelüüd, wat reggaeleevhebbers de ''skank'' nömet. Andere kenmarken sint een verholdingswys tråg tempo (tüsken de 60 en 80 [[BPM]], [[Reggae#Ondudelikheaid_oawer_et_tellen|afhangelik van wo as y et tellet]])) en nen oaverheyrskenden [[basgitaar]] den as et heyle nummer döär etselvde [[ritme]] spölt.

Teksten in reggae gåt vake oaver seriöse underwarpen as leevde, årmood, sociale problemen, et leaven in sloppenwyken, vryheid (van een vroger [[slavernye|slavenbestån]]) en weaderümmetrek når et afrikaanske moderland. Nummers med dat soort teksten wordet vake ''roots reggae'''of ''conscious reggae'' (bewüsten reggae) nömed. Roots reggae wörd vake in eynen åsem nömed med [[marihuana]]. Dit kümt döärdat reggae vake döär anhangers van et [[rastafarianisme]] spölled wördt. Dee rouket mangs marihuana vöär öäre gelöyvsbeleaving.

Döärdat unmündig vöäle artysten med reggae an et uutproberen egån sint, beståt der rechtevoort verskillende soorten reggae, sou as [[roots reggae]], [[lovers rock]], [[dancehall reggae]], [[dub]] en [[raggamuffin]]. Ouk wördt bewäärd dat uut reggae ouk wear nye musikstylen unstån sint sou as [[dance]], [[hiphop]], [[drum 'n' bass]] en [[dubstep]].

Wellicht den bekendsten, mär by lange nå nit den eanigsten of ouk mär den eyrsten reggae-artist is [[Bob Marley]]. Hee makeden reggae ouk buten Jamaika bekend en was den eyrsten reggaeartist den as internationaal döärbröäk. Syn album ''Legend'' is noch altyd et best verkoupende reggae-album.

== Naamsverklåring ==
Oaver et untstån van de name gåt verskillende verhalen, dee as gin van allen dekkend of slutend sint. Den jamaikaansken band [[Toots & The Maytals]] bewäärt at see de eyrsten warren dee de name  gebrukeden in öär nummer ''Do the Reggay''. Volgens anderen is et woord ''reggae'' ne [[onomatopee]] vöär et nåpikkende gelüüd.

== Et untstån==
===Vöärloupers===
De rechtstreykse vöärloupers van reggae sint [[ska]] en [[rocksteady]]. Disse wörden stark beinvlodet döär traditionele karibiske [[mento]] en [[calypso]], mär ouk amerikaanske [[jazz]] en [[Rhythm & Blues]] (R&B). Ska was oorsprungelik nen allensümvattenden titel vöär jamaikaanske musik tüsken 1961 en 1967 en untstünd uut jamaikaanske R&B en doo-wop. Et [[rastafarianisme]] drükkeden 'n grout stempel up reggae. Eyne van de vöärloupers van reggaedrumlynen is [[nyabinghi]], 'n ritueel trummeritme by gemeynskappelike meditatys.

Nå 1950 wörden plaatupnames voordan belangryker in de jamaikaanske musikindustry. Et dröög by an de kultuur en ekonomy rund reggaemusik. In 1951 verskeynen de eyrste upnames van mento as singels. Dårup warren twey soorten mento te höyren, nen akoustisken, landeliken styl en nen jazz-achtigen popstyl. Andere 7"-singels warren vöäral nåspölsels van amerikaanske R&B-hits. [[Soundsystem]]-draiers spölden dee dan up oapenbåre feasten. Undertüsken begünnen vöäle jamaikaanske emigranten 45s uut te geaven up unafhangelike platenmåtskappyen in et [[Vereynigd Köäningryk]], vöäle dårvan rechtstreyks van jamaikaanske 45s.

Ska untstünd in jamaikaanske studio's teagen et eande van de jåren '50, uut ne mengelin van amerikaanske R&B, mento en calypso. Ska steyt bekend üm de jazz-achtige blåserlynen, loupende baslynen up den tel, en 'n drumpatroun wårby de [[kleaine tromme|kleine]] en [[bassdrum|groute trumme]] tegelyke nen pleyr hebbet up de tweyde en veerde tel en oupen [[hihat]] tegelyke med de nåpikkende gitaar en piano. Do as Jamaika in [[1962]] unafhangelik wör, köäsen de junge jamaikanen ska as uutdrükking van öäre jamaikaanske identiteit. Dat slöög medeyne oaver up de [[mods]] in et [[Vereynigd köäningryk|VK]].

Halverweage de jåren 60 untstünd uut ska [[rocksteady]], ne ård langsame ska med minder oaverhearskende blåsers en meyr romantiske teksten. De readen vöär et langsamere tempo is unbekend, sommigen meynet dat et med ne hettegulv te maken had, ne andere is dat den sanger [[Hopeton Lewis]] synen hit "Take It Easy" nit kunde byholden up ska-tempo. Weader anderen meynet dat et med de subkultuur van de [[rudeboy]]s te maken had. Disse jungerenkultuur vünd sikselv te ''cool'' üm uutbündig up ska te dansen, düs deaden se et up halv tempo. De musikanten pasden hyr öäre spölwyse weader up an. De name 'rocksteady' köm vaste te liggen nå nen singel van [[Alton Ellis]]. Vöäle rocksteady-nummers wörden later in 'n reggae-jäsken egöäten. De langsamere tempo's löäten ja better de dübbele 'skank'-gitaar to.

== Instrumeanten ==
De basis van reggae wörd elegd duur veer instrumeanten:
* [[Drums]]
* [[Basgitaar]]
* [[Gitaar|Slaggitaar]]
* [[örgel]] en vake nog [[piano]]
* [[Zangkeunst|zaank]].

Vake komt doar nog verskeaidene bie-instrumeanten bie, zo as [[bongo]]'s, ne [[tamboeriene]], ne [[koobelle]] en aander kleain slagwoark. In de beginjoaren lea reggae nog kort bie ska. Van doaroet zatten der vake ook nog bloasinstrumeanten biej, zo as nen [[trompet]], [[trombone]] en [[saxofoon]]. Det is de leste joaren mear oetzeundering as regel.

== Muzikale kenmoarken ==
Reggae wörd aait in [[veerkwartsmoate]] spöld. Et meest bekeande an reggae is et [[noapikn]]; tusken iederen tel duur geewt den piano, et örgel en den gitaar nen korten slag.

Reggae hef een seempel akkoordenschema. Een nummer besteet meestal oet mer twee akkoorden. Mear akkoordn zeent ne oetzeundering. Et kan nog wal es vuurkommen at der in et refrein twee aandere akkoorden gebroekt wordt, mer meestal neet. Et nommer ''Get Up, Stand Up'' van Bob Marley hef zelfs et hele nommer duur mer één akkoord. Et tempo woerop reggae spöld wörd, lig meestal tusken de 60 en 80 [[BPM]].

=== Bas ===
Den bas is ene van de belangriekste instrumeanten in reggae. In de [[mix (geluudstechniek)|mix]] steet den bas meestal härter as de aandere instrumeantn. Den Bas spölt duur mekoar een patroon van twee [[moat (muziek)|moaten]]. Dit kan ofhangen van et [[akkoord]]enschema wat den gitaar, et örgel en den piano spölt. Den basspöller gebrok meesttieds korte teunen espöld. Hierduur vog et zowal an et ritme as an de mellodie wat too.  

=== Drums ===
Vuur reggae wörd een standaard [[drumstel]] gebroekt. Et besteet oet nen [[bassdrum]], ne [[kleaine tromme]], nen [[hihat]], [[bekn (meziekinstrumeant)|bekkens]] en [[toms]]. Kenmoarkend vuur Reggae is det  et trommelvel van de kleaine tromme ekstra hoge is op edreeid, zodet et een hoog, metalen geluud gef.

Aanders as in aandere muziekstieln wordt slagen op crashbekkens meestal neet an et begin van de moate gewen, mer op den doarden of veerden tel van de moate dervuur. Reggae hef dree standaard drumritmes: de ''one drop'', et ''rockers''- en et ''steppers''-ritme.

==== One Drop ====
Dit is et bekeandste ritme en kenmoarkend vuur roots reggae. Et is oet eveunden duur den Jamaikaansen studiodrummer [[Winston Grennan]]. Den bassdrumstoot keump neet op den eersten en den doarden tel zo as in aandere muziekstielen, mer op den tweeden en den veerden tel. Tegelieke hiermet spölt den drummer nen [[rimklik]] op de kleaine tromme. De moate vult hee op met stöadige [[8sten]]. Mangs kan doar ne 16de note tuskenduur. Umdet der op den eesten tel vuur et geveul 'niks' espöld wörd terwiel as iej doar nen basdrumstoot verwocht, het dit ritme ''One Drop'. Oawer et tellen van reggae is völle te doon. Doaroawer steet mear bie t köpken [[Reggae#Ondudelikheaid_oawer_et_tellen|Ondudelikheaid oawer et tellen]].

==== Rockers ====
Dit is een standaard rockritme, met nen bassdrumstoot op den eersten en doarden tel, nen slag op de kleaine tromme op den tweeden en veerden tel, op evuld met achtsten of zesteende noten op den hihat tuskenduur.

==== Steppers ====
Dit ritme hef nenn bassdrumstoot op alle veer tellen van de moate, mear ook tegelieke met den hihat op alle achtsten tuskenduur. De kleaine tromme hef nen slag of rimklik op iederen tweeden en veerden tel. De rest wörd an evuld met hihatslagen. Dit ritme wörd ook wal es ''Four on the Floor'' eneumd.

=== Gitaar ===
Den ellektriesen gitaar spölt de akkoorden aaltied kortangebeunden ([[stakkato]]) met et akseant op de achtsten noa de tel. Of en too keump hier nog nen opweartsen slag op nen zesteenden direkt achteran. dit gef een kort en dreug ''tsjakke''-geluud. Dit is t bekeande ''reggae''-geluud. Bob Marley's nommer ''Stir it Up'' begeent hiermet 

Gröttere reggaebands hebt vake nog nen sologitarist, den as solo's en körte thema's tuskenduur spölt.

=== Örgel ===
n Reggaeörgel is n standaard Hammond-örgel, wat ook völle in rock en aandere stieln van muziek wörd gebroekt. Ook t örgel spölt de akkoordn noa n tel. Meestal wördt hier dan ook nog op de 16en tusken de 8sten duur t zelfde akkoord n [[oktaaf]] leger espöld. Dissen ''bubble'', zoas dissen techniek ook eneumd wordt, is tiepies vuur reggae.

=== Piano ===
De piano is in latere joarn pas an reggae too evoogd, um t vuur de [[Amerikaanse]] en [[Europese]] oorn wat plezeriger te loatn kleenkn. Ook n piano spölt akkoordn op n 8sten noa n tel. Nen bekeanden reggaetoetsenist was [[Augustus Pablo]].

== Ondudelikheaid oawer et tellen ==
Oawer de vroage wodöanig o'j reggae munn teln is gin eendudig antwoard te geewn. Wat leu meant det t ''one drop''-ritme nen klap op iedern tweedn en veerdn tel hef (en zodet t dus veult as ''een-tsjak-'''twee'''-tsjak-dree-tsjak-'''veer'''-tsjak''), mer dr zeent ook leu dee t dubbel zo rap telt, woerbie t noapikn op n tweeden en veerden tel keump. Zodöanig veult t dus as of dr allene nen klap op n doardn tel zit (''een-tsjak-'''dree'''-tsjak''). Ne aandere verkloaring hiervuur kan wean det Reggae nit in [[moatsoorte|veerkwartsmoate]] is, mer tweekwartsmoate. Vuur beaide verkloarings is wat te zegn, en t haank oeteandelik van de lusterder's perseunlike vuurkeur of. n Argumeant vuur de eerste verkloaring is det n drummer van Bob Marley, [[Carlton Barrett]], in t nommer ''Waiting in Vain'' op de eerste manere ofteelt (en dus t noapikn op de 8sten vaalt).

== Soortn reggae ==
Dr zeent onmeundig völle soortn reggae ontstoan, duurdet verskeaidene ärtieste probeerdn dr ne eegne dreei an te geewn, of t te mengn met aandere muziekstieln. Zo he'j de oorsproonkelike [[roots reggae]], wat vake zwoare pollitieke en relligieuze tekste hef, [[Lovers Rock]], wat n zelfden muzikaaln slag hef as ''roots'', mer allene mear oawer leefde geet, [[Dub]]reggae ontsteund doo't Jamaikaanse DJ's (''Selectas'') met instrumentale versies van ''roots'' an t knooin gungn, en völle met echo-effekte begunn te spöln. Hierduur ontsteund n "zwewerigen" soort reggae met völle noadruk op de [[basgitaar|bas]] en [[drums]]. Dan he'j [[Dancehall]] reggae, ook wal es [[ragga]](muffin) eneumd, wat de leste tienjoarn aal mear ellektronies is ewördn, n aander ritme hef ekreegn, en woervan't n antal ärtieste internasjonaal völle kritiek kriegnt, umdet ze homofobe tekste hebt, of tekste dee't oproopt töt geweeld.

== Geluudsvuurbeeld ==
[[Bestaand:Woolters_-_Wiki_-_Reggae.ogg|n Minuutjen reggae]]
Um de kenmoarkn van reggae wat dudeliker te maakn is dr n spesjaal geluudsvuurbeeld vuur Wikipedia produseerd. t Begeent met n ''One drop'' drumritme. Doar keump dan t ''noapikn'' bie. Doarnoa heur-j allene drums en basgitaar. Doarnoa drums + basgitaar + noapikn en ''bubble'' (t kenmoarkende örgel). Doarnoa heur-j allene drums + bubble, um eawn good te loatn heurn wat de bubble non feailik is. Doarnoa keump t hele spul bie mekoar, mear dan met bloazers dr bie.

== Reggae in Europa ==
In [[Pooln]], [[Zweedn]], [[Fraankriek]] en [[Duutslaand]] is reggae onmeundig geleewd en zeent dr völle ärtieste. Ook in t [[Verenigd Keuninkriek]] is reggae van vroger al geleewd, duurdet Jamaikaanse immigraantn de muziek metnömn en in [[Londen]] grote reggaefeeste heuldn. Oet Duutslaand keump de internasjonaal bekeande reggae-artiest [[Gentleman]], ook hef doar de groep [[Seeed]] grote hits ehad. Wieters zeent dr onmeundig völle b-ärtieste en plezeerbandjes. In Pooln he'j de groepn [[Star Guard Muffin]] en [[Rastasize]], dee't nen grootn trop (jonge) volgers hebt. n Zanger van Star Guard Muffin dee met an de Poolse variaant van n internasjonaal taleantnprogramma vuur tellevisie en wus tweede te wordn.Bekeande Fraansken artieste zeent [[Yannick Noah]] en de band [[Kana]]. In Zweedn he'j [[Peps Persson]], woervan't [[Bob Marley]] ooit zea at n ennigsten blaankn is met reggae in t blood. Wieters he'j doar nog [[Papa Dee]] en [[Kapten Röd]]. In [[Finlaand]] haaln [[Jukka Poika]] in 2011 platinum met zin album ''Kylmästä Lämpimään''. In [[Noorweagn]] kriegnt ärtieste [[Nico D]], [[Admiral P]] en [[Jabaman]] aal mear leefhebbers. Den lesten wus zelfs in Jamaika ne kleaine hit te haaln.

In [[Neerlaand]] is reggae nit heel bekeand, de leste Neerlaandse hit köm oet [[Suriname]]: [[Damaru]] met zin ''Mi Rowsu (tuintje in m'n hart)''. Ne grote reggae/[[ska]]band was [[Doe Maar]], dee't verskeaidene ska-hits op naam hebt stoan. Ne aandere bekeande reggaehit was ''Suzanne'' van [[VOF De Kunst]]. De niejste reggaesensasie is [[JAH6]]. Dit is ne samenwoarking van n antal leedn van Beef met [[Suriname|Surinaamsen]] Amsterdammer Herman Havertong, dee't bekeande metzingers van Hollaandse ärtieste op ne reggae- of [[ska]]beat zett. Vearder zeent dr nog verskeaidene meender bekeande artieste en [[sound system]]s. Zo he'j in Eanske ''Herb-a-lize-it'' en n band ''Roots Creation''.

=== Neersassies gebeed ===
In t Neerlaands-[[Neersassies]]e gebeed zeent nit völle ärtieste dee't zik eankelt met reggae bezig hooldt. Oet [[Hengel (Oaveriessel)|Hengel]] keump n reggaeband ''Roots Creation'', mer dee zingt nit in t Plat. Vake zeent t wat strekgebeundn b-ärtieste, dee't al nen redeliken naam hebt, dee't zik ne heel eankele keer an reggae woagnt. Vuurbeelde hiervan zeent [[Rooie Rinus]] en [[Pé Daalemmer]] oet [[Grönningen]] met t nummer ''Bie de Lidl''. Wieders hef n [[Achterhook]]sen [[boerenrock]]band [[Normaal]] verskeaidene (half)reggaenummers maakt, zo as ''Wiet is niet ver'' en ''Ik mos pissen'', en nen aanderen Achterhooksen band, [[Boh Foi Toch]] maakn t versken '''t Hundjen''.

== Bekeande Roots-artieste en bands ==
Internasjonaal:

* [[Alborosie]] (Italjaansen reggaezänger den't noar Jamaika is egoan)
* [[Alpha blondie]] (band wat in [[Fraansk]] [[Kreoolsproake]] zeenk)
* [[Augustus Pablo]] (Dubreggae ärtiest)
* [[Bob Marley]] (vake an eduudt as Keuning van de Reggae)
* [[Peter Tosh]] (oold-bandlid van Bob Marley den't vuur zikzelf is begunn)
* [[Bunny Wailer]] (oold-bandlid van Bob Marley den't vuur zikzelf is begunn)
* [[Culture]] 
* [[Freddy McGregor]]
* [[Gentleman]] (Duutsen reggaezänger den't noar Jamaika is egoan.
* [[Jimmy Cliff]] (hef verskeaidene wearldhits op naam)
* [[Luciano]]
* [[Lucky Dube]] (Meest succesvolle artiest oet [[Zuud-Afrika]])
* [[Linton Kwesi Johnson]] (Emigreern noar [[Engelaand (regio)|Engelaand]] noa de Jamaikaanse onofhaankelikheaid, bekeand duur zinne kritiek op de Engelse moatskoppieje)
* [[Morgan Heritage]]
* [[Prince Far I]]
* [[Richie Spice]]
* [[Steel Pulse]]
* [[UB40]] (Engelsen reggaeband)


Nasjonaal:
* [[Doe Maar]]
* [[Beef]]
* [[Luie Hond]]
* [[JAH6]] (Jah Hazes, bewoarkt oolde Amsterdamse leawnsleedjes töt reggae en ska)

== Oetgoande verbeendige ==
* [http://nl.youtube.com/watch?v=c-7T4Q-CarQ - Normaal - Wiet is Niet Ver. Nommer in Reggaestiel (youtube)]

{{Dia|Disse bladziede is eskreewn in t [[Riesns]]}}

[[Kategorie:Tweants artikel]]
[[Kategorie:Reggae|!!]]
