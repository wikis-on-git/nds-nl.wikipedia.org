[[Ofbeelding:Bob_Marley.JPG|thumb|right|250px|Bob Marley, n bekeandstn Reggae-artiest]]
'''Reggae''' is n [[Jamaikaansen]] meziekstiel den in de joarn '60 van n [[20e eeuw|20sten eeuw]] onstoan is oet [[ska]]. t Wördt ekenmoarkt duur n troag [[tempo]], duur n oawerheersenden [[basgitaar]] den n heel nummer duur n zelfde [[ritme]] speult en n [[afterbeat]]; t geliekertied noa de tel spöln van n [[slaggitaar]], [[Rock]]-[[örgel]] en mangs n [[piano]], wat ook wal de ''skank'' eneumd wordt.

n Bekeandstn reggae-artiest was [[Bob Marley]]. Hee hef dr vuur ezorgt dat reggae ook boetn Jamaika bekeand wör.

Reggaeteksen goat vaake oawer serieuze dinge, zooas leefde, oarmood, sosjale probleeme, t leawn in de [[slopnwiekn]] en vriejhaaid (van öar vroogere slaawn-bestoan). Dit wördt ook wal roots reggae eneumd.
Roots reggae wordt vaake dreks met [[marihuana]] in verbaand ebrach. Dit keump duurdèt reggae völle duur anhangers van t [[rastafarianisme]] espöld wordt, dee marihuana reukt um religieuze reedn.

== n Naamn ==
Dr zeent verskilnde verhaaln oawer t ontstoan van n naamn. n Jamaikaansen band [[Toots & The Maytals]] beweart dèt zee n naamn vuur t eerst gebroekt hebt in öar nummer ''Do the Reggay''.
n Aander verhaal geet dèt t n [[onomatopeejies]] woord is, vanweage den kemoarkenden afterbeat.

== t Ontstoan ==
Dr zeent verskeaidene verhaaln oawer wo t onstoan is:
T eerste verhaal is:
In de joarn '50 was ska machtig populair op [[Jamaika]]. Dr wör aaltied onmeundig oetbeundig op edaanst. Mear toew dr ne hittegolf was, gungn de leu van de beene. Doarumme vreugn de organisaasies van de verskaaidene festivals of de mezikaantn wat laankzamer konn spöln, zodat de leu t better oethooldn konn. Dee maneere van spöln hef toew duur ezat en oeteanelek kwam doar reggae oet. Mear t is te kort duur n boch um te zegn dat reggae laankzaamn ska is.

T tweede verhaal is:

In de joarn '50 warn de Rude Boys ([[Engels]] vuur ''rauwe jongs'') n [[subkultuur]] in Jamaika en [[Engelaand]]. Dit warn jongs (en meakns) oet de slopnwiekn, dee zik woln oonderskeaidn van de rest van t volk en zik ofzatn teegn t heersende beweend. In de daanshaln wör nog aaltied ska espeuld, mear de Rauwe Jongs veundn t nit biej öare oetstroaling passen um oetbeundig op den vlotn ska te daansn, doarumme steundn ze n betjen ofziejdig en daanstn half tempo. Dus eens zo laankzaam, mear wal in de moate. De mezikaantn woln natuurlik geeld verdeenn en passn öare [[meziek]] hierop an duur ska op half tempo te spöln.

== Instremeantn ==
n Basis van reggae wordt eleg duur 4 instremeantn:
*[[Drums]]
*[[Basgitaar]]
*[[Slaggitaar]]
*[[örgel]] en vaake nog [[piano]]

Natuurlek kommt doar dan ook nog [[vokaaln]] biej.

Vaake wordt doar nog verskaaidene biej-instremeantn an too-evoogd, vaake [[percussie]]. Toew reggae nog vraai joonk was, en dus nog kort bie ska lea, zatn dr vaake ook nog bloasinstremeantn biej, zooas n [[trompet]], [[trombone]] en [[saxofoon]]. Mear dèt is de leste joarn mear oetzoondering as reegel.

==Kenmoarkn==
Reggae wordt aaltied in [[4/4]] [[moatsoort]] espölt. Dit keump duurdèt t den kenmoarkenden afterbeat nit in aandere moatsoortn te spöln is. Doo-j dit wal, dan is t gin reggae mear.
Reggae hef n seempel akkoordnschema. n Nummer besteet hoaste nooit oet mear as 4 akkoordn, en zelfs dát is al ampat. Vaake zeent t r 2, of zelfs 1.

===Bas===
n Bas hef oawer t algemeen n patroon van 2 [[moatn]], ofhaankelik van t [[akkoord]]nschema dat n gitaar, t örgel en n piano spölt. n Bas spölt meestieds korte teunn, woerduur t zowal ritmies as melodieus wat toovog. Doarumme wordt n bas ook vaake tot n Ritme-seksie ereknd.

===Drums===
n Reggae-[[drumstel]] besteet net as aandere drumsteln oet n [[bassdrum]], [[kleaine tromme]], [[hihat]], [[bekn (meziekinstrumeant)|bekns]] en [[toms]]. t [[Vel]] van n snaredrum is hierbiej ekstra strak opedreejd, zodèt-e n hoog, metaaln geluud krig.

Op reggae zeent 3 verskilnde ritmes te spöln:

====One Drop====
Dit is t bekeandste ritme en tiepies vuur roots reggae. n Bassdrumslag keump nit, as in aandere stieln, op n 1en en n 3den tel, mear op n 2den en n 4den. Dit geet geliekop met n [[rimklik]] op n snaredrum. Dit wordt an evuld met [[8sten]] en of en too [[16den]] op n hihat. Op n eersten en n doarden tel heur ie dus alleene nen hihat. Doarumme het dit ritme ''One Drop'', umdat n eersten tel 'weg eloatn' wordt.

====Rockers====
Dit is n standaard rockritme, met n bassdrumslag op alle 4 teln, n snaredrumslag op n tweedn en veerdn tel, opevuld met 8sten of 16den tuskenduur.

====Steppers====
Dit ritme hef n bassdrumslag op alle 4 teln van de moate, mear ook tegelieke met n Hihat op alle 8sten tuskenduur. n Snaredrum hef n slag of rimklik op iedern tweedn en veerdn tel.

===Gitaar===
n Gitaar spölt de akkoordn aaltied heel kortangebeundn, of [[stakkato]], op de 8sten noa de tel. Of en too keump hier nog nen opwaartsen slag op n 16en direkt achteran. Dat is t bekeande ''reggae''-geluud. n Bekeand vuurbeeld hiervan is Bob Marley's nommer ''Stir it Up''.

===Örgel===
n Reggaeörgel is n standaard Hammond-örgel, dèt ook völle in rock en aandere stieln van [[meziek]] wordt gebroekt. Ook t örgel spölt de akkoordn noa de tel. Meestal wördt hier dan ook nog op de 16en tusken de 8sten duur t zelfde akkoord n [[oktaaf]] leeger espeuld. Dissen ''bubble'', zoas dissen techniek ook eneumd wordt, is tiepies vuur reggae.

===Piano===
n Piano is dr in laatere joarn pas an too evoogd, um t vuur de [[Amerikaanse]] en [[Europese]] oorn wat meuier te loatn kleenkn. Ook n piano spölt akkoordn op n 8sten noa n tel.

==Geluudsvuurbeeld==
{{in-espreuken|Woolters_-_Wiki_-_Reggae.ogg}}
Um de kenmoarkn van reggae wat duudeliker te maakn is dr n spesjaal geluudsvuurbeeld vuur Wikipedia produseerd. t Begeent met n ''One drop'' drumritme. Doar keump dan de ''afterbeat'' bie. Doarnoa heur-j allene drums + basgitaar. Doarnoa drums + basgitaar + afterbeat en ''bubble'' (t kenmoarkende örgel). Doarnoa heur-j allene drums + bubble, um eawn good te loatn heurn wat de bubble non feailik is. Doarnoa keump t hele spul bie mekoar, mear dan met bloazers dr bie.

==Bekeande artieste==
Internasjonaal:

*[[Bob Marley]]
*[[Augustus Pablo]]
*[[Peter Tosh]]
*[[Bunny Wailer]]
*[[Culture]]
*[[Freddy McGregor]]
*[[Jimmy Cliff]]
*[[Lucky Dube]]
*[[Linton Kwesi Johnson]]
*[[Prince Far I]]

Nasjonaal:
*[[Doe Maar]]
*[[Beef]]
*[[Luie Hond]]

==Oetgoande verbeendige==
*[http://nl.youtube.com/watch?v=c-7T4Q-CarQ - Normaal - Wiet is Niet Ver. Nommer in Reggaestiel (youtube)]

{{Dia|Disse bladziede is eskreeuwn in t [[Riesns]]}}

[[Kattegerie:Tweants_artikel]]
[[Kattegerie:Meziekstiel]]

[[als:Reggae]]
[[an:Reggae]]
[[ar:ريغي]]
[[ast:Reggae]]
[[bar:Reggae]]
[[bat-smg:Regės]]
[[be-x-old:Рэґі]]
[[bg:Реге]]
[[bs:Reggae]]
[[ca:Reggae]]
[[cs:Reggae]]
[[cy:Reggae]]
[[da:Reggae]]
[[de:Reggae]]
[[el:Ρέγκε]]
[[en:Reggae]]
[[eo:Regeo]]
[[es:Reggae]]
[[et:Reggae]]
[[eu:Reggae]]
[[fa:رگی]]
[[fi:Reggae]]
[[fr:Reggae]]
[[fy:Reggee]]
[[gd:Reggae]]
[[gl:Reggae]]
[[he:רגאיי]]
[[hr:Reggae]]
[[hu:Reggae]]
[[id:Reggae]]
[[is:Reggí]]
[[it:Reggae]]
[[ja:レゲエ]]
[[ka:რეგი]]
[[ko:레게]]
[[la:Reggae]]
[[lt:Regis]]
[[lv:Regejs]]
[[mk:Реге]]
[[nah:Reggae]]
[[nl:Reggae]]
[[no:Reggae]]
[[pl:Reggae]]
[[pt:Reggae]]
[[ro:Muzică reggae]]
[[ru:Регги]]
[[sah:Рэгги]]
[[scn:Reggae]]
[[sh:Reggae]]
[[simple:Reggae]]
[[sk:Reggae]]
[[sl:Reggae]]
[[sr:Реге]]
[[sv:Reggae]]
[[sw:Reggae]]
[[ta:ரெகே]]
[[th:เร้กเก้]]
[[tr:Reggae]]
[[uk:Реґі]]
[[war:Reggae]]
[[yo:Reggae]]
[[zh:雷鬼音樂]]
[[zh-min-nan:Reggae]]
