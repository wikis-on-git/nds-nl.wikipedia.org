[[Bestaand:Bob-Marley-in-Concert Zurich 05-30-80.jpg|thumb|right|250px|Bob Marley, n bekeandstn Reggae-artiest]]
'''Reggae''' is nen [[Jamaika]]ansen muziekstiel wat in de joarn '60 van den [[20e eeuw|20sten eeuw]] onstoan is oet [[ska]]. Et belangriekste kenmoark is wellicht et [[noapikken]]; den [[gitaar|slaggitaar]], een [[örgel|Hammondörgel]] en mangs nen [[piano]] spölt noa iederen tel een [[stakkato]] [[dreeklaank]]. Dit gef een kort ''tsjak''-geluud wat bekeand steet as de ''skank''. Aander kenmoarken zeent et troage [[tempo]] (tusken 60 en 80 [[BPM]], [[Reggae#Ondudelikheaid_oawer_et_tellen|ofhaankelik van wo as iej et telt]]) en nen oawerheersenden [[basgitaar]] wat een heel nummer duur een zelfde [[ritme]] spölt. 

Reggaeteksen goat vake oawer serieuze dinge, zooas leefde, oarmood, sosjale probleme, et leawen in de [[sloppenwieken]] en vrieheaid (van een vroger slawen-bestoan). Nommers met zulke tekste wordt mangs ''roots reggae'' of ''conscious reggae'' (bewuste reggae) eneumd. Roots reggae wörd vake meteen met [[marihuana]] in verbaand ebracht. Dit keump duurdet reggae völle duur anhangers van et [[rastafarianisme]] espöld wörd. Dee rookt mangs marihuana vuur öare geleuwsbeleawing.

Duurdet onmeundig völle ärtieste met reggae an et oetproberen zeent egoan, bestoat der rechtevoort verskillende soorten reggae, zo as [[roots reggae]], [[lovers rock]], [[dancehall reggae]], [[dub]], [[raggamuffin]], en zo wiedter. Der wörd wal es beweard at oet Reggae ook wier nieje muziekstielen ontstoan zeent, zo as [[dance]], [[hiphop]], [[drum 'n' bass]] en niejer nog [[dubstep]].

Den Bekeandsten reggae-artiest, mer lange neet den ennigsten, is zoonder twiefel [[Bob Marley]] oet [[Jamaika]]. Duur um wör reggae ook boeten Jamaika bekeand. Hee was den eersten reggae-artiest den as internasjonaal duur breuk. Zin album ''Legend'' is nog aait et bestverkopende reggae-album van alle tieden.

== Naamsverkloaring ==
Der zeent verskillende verhalen oawer et ontstoan van de naam, dee as allemoal ginne volledige verkloaring geewt. Den Jamaikaansen band [[Toots & The Maytals]] beweart det zee den naam vuur et eerst gebroekt hebt in öar nummer ''Do the Reggay''. Volgens aanderen is et woard ''reggae'' ne [[onomatopee]] wat et noapikgeluud noadut.

== Et ontstoan ==
Der zeent verskeaidene verkloarings oawer et ontstoan van reggae. In de joarn '50 was [[ska]] machtig populear op [[Jamaika]]. Dr wör aaltied onmeundig oetbeundig op edaanst. Toen as der in een gegewen joar ne hittegolf was, völlen de leu bie et daansen in de begouwnisse van de hette. Doarumme vreugen de organisasies van de verskeaidene festivals of de muzikaanten wat laankzamer konden spöllen, zodet de leu et better oethoolden konden. Dee spölwieze hef duur ezat, woernoa as der reggae ontsteund. Toch is ette kort duur den bocht um te zeggen det reggae laankzamen ska is. De tuskenvörm van ska en reggae wörd [[Rocksteady]] neumd. 

Ne aandere verkloaring kan wean det in de joarn '50 de Rudeboys ([[Engels]] vuur ''rauwe jongs'') ne [[subkultuur]] in Jamaika warren. Dit warren meesttieds jongs (en meadkens) oet de sloppenwieken, dee as zik oonderskeaiden wollen van de rest van et volk en zik ofzatten tegen et hearsende beweend. In de daanshallen wör nog aaltied ska espeuld, mer de rudeboys veunden det opgewekte en oetbeundige daansen neet bie öare ''rude'' oetstroaling passen. Doarumme steunden ze een betjen ofziedig en deden half tempo daansen. De muzikaanten wollen natuurlik geeld verdenen en pasten öare [[muziek]] hierop an duur ska op half tempo te spöln.

== Instrumeanten ==
De basis van reggae wörd elegd duur veer instrumeanten:
* [[Drums]]
* [[Basgitaar]]
* [[Gitaar|Slaggitaar]]
* [[örgel]] en vake nog [[piano]]
* [[Zangkeunst|zaank]].

Vake komt doar nog verskeaidene bie-instrumeanten bie, zo as [[bongo]]'s, ne [[tamboeriene]], ne [[koobelle]] en aander kleain slagwoark. In de beginjoaren lea reggae nog kort bie ska. Van doaroet zatten der vake ook nog bloasinstrumeanten biej, zo as nen [[trompet]], [[trombone]] en [[saxofoon]]. Det is de leste joaren mear oetzeundering as regel.

== Muzikale kenmoarken ==
Reggae wörd aait in [[veerkwartsmoate]] spöld. Et meest bekeande an reggae is et [[noapikn]]; tusken iederen tel duur geewt den piano, et örgel en den gitaar nen korten slag.

Reggae hef een seempel akkoordenschema. Een nummer besteet meestal oet mer twee akkoorden. Mear akkoordn zeent ne oetzeundering. Et kan nog wal es vuurkommen at der in et refrein twee aandere akkoorden gebroekt wordt, mer meestal neet. Et nommer ''Get Up, Stand Up'' van Bob Marley hef zelfs et hele nommer duur mer één akkoord. Et tempo woerop reggae spöld wörd, lig meestal tusken de 60 en 80 [[BPM]].

=== Bas ===
Den bas is ene van de belangriekste instrumeanten in reggae. In de [[mix (geluudstechniek)|mix]] steet den bas meestal härter as de aandere instrumeantn. Den Bas spölt duur mekoar een patroon van twee [[moat (muziek)|moaten]]. Dit kan ofhangen van et [[akkoord]]enschema wat den gitaar, et örgel en den piano spölt. Den basspöller gebrok meesttieds korte teunen espöld. Hierduur vog et zowal an et ritme as an de mellodie wat too.  

=== Drums ===
Vuur reggae wörd een standaard [[drumstel]] gebroekt. Et besteet oet nen [[bassdrum]], ne [[kleaine tromme]], nen [[hihat]], [[bekn (meziekinstrumeant)|bekkens]] en [[toms]]. Kenmoarkend vuur Reggae is det  et trommelvel van de kleaine tromme ekstra hoge is op edreeid, zodet et een hoog, metalen geluud gef.

Aanders as in aandere muziekstieln wordt slagen op crashbekkens meestal neet an et begin van de moate gewen, mer op den doarden of veerden tel van de moate dervuur. Reggae hef dree standaard drumritmes: de ''one drop'', et ''rockers''- en et ''steppers''-ritme.

==== One Drop ====
Dit is et bekeandste ritme en kenmoarkend vuur roots reggae. Et is oet eveunden duur den Jamaikaansen studiodrummer [[Winston Grennan]]. Den bassdrumstoot keump neet op den eersten en den doarden tel zo as in aandere muziekstielen, mer op den tweeden en den veerden tel. Tegelieke hiermet spölt den drummer nen [[rimklik]] op de kleaine tromme. De moate vult hee op met stöadige [[8sten]]. Mangs kan doar ne 16de note tuskenduur. Umdet der op den eesten tel vuur et geveul 'niks' espöld wörd terwiel as iej doar nen basdrumstoot verwocht, het dit ritme ''One Drop'. Oawer et tellen van reggae is völle te doon. Doaroawer steet mear bie t köpken [[Reggae#Ondudelikheaid_oawer_et_tellen|Ondudelikheaid oawer et tellen]].

==== Rockers ====
Dit is een standaard rockritme, met nen bassdrumstoot op den eersten en doarden tel, nen slag op de kleaine tromme op den tweeden en veerden tel, op evuld met achtsten of zesteende noten op den hihat tuskenduur.

==== Steppers ====
Dit ritme hef nenn bassdrumstoot op alle veer tellen van de moate, mear ook tegelieke met den hihat op alle achtsten tuskenduur. De kleaine tromme hef nen slag of rimklik op iederen tweeden en veerden tel. De rest wörd an evuld met hihatslagen. Dit ritme wörd ook wal es ''Four on the Floor'' eneumd.

=== Gitaar ===
Den ellektriesen gitaar spölt de akkoorden aaltied kortangebeunden ([[stakkato]]) met et akseant op de achtsten noa de tel. Of en too keump hier nog nen opweartsen slag op nen zesteenden direkt achteran. dit gef een kort en dreug ''tsjakke''-geluud. Dit is t bekeande ''reggae''-geluud. Bob Marley's nommer ''Stir it Up'' begeent hiermet 

Gröttere reggaebands hebt vake nog nen sologitarist, den as solo's en körte thema's tuskenduur spölt.

=== Örgel ===
n Reggaeörgel is n standaard Hammond-örgel, wat ook völle in rock en aandere stieln van muziek wörd gebroekt. Ook t örgel spölt de akkoordn noa n tel. Meestal wördt hier dan ook nog op de 16en tusken de 8sten duur t zelfde akkoord n [[oktaaf]] leger espöld. Dissen ''bubble'', zoas dissen techniek ook eneumd wordt, is tiepies vuur reggae.

=== Piano ===
De piano is in latere joarn pas an reggae too evoogd, um t vuur de [[Amerikaanse]] en [[Europese]] oorn wat plezeriger te loatn kleenkn. Ook n piano spölt akkoordn op n 8sten noa n tel. Nen bekeanden reggaetoetsenist was [[Augustus Pablo]].

== Ondudelikheaid oawer et tellen ==
Oawer de vroage wodöanig o'j reggae munn teln is gin eendudig antwoard te geewn. Wat leu meant det t ''one drop''-ritme nen klap op iedern tweedn en veerdn tel hef (en zodet t dus veult as ''een-tsjak-'''twee'''-tsjak-dree-tsjak-'''veer'''-tsjak''), mer dr zeent ook leu dee t dubbel zo rap telt, woerbie t noapikn op n tweeden en veerden tel keump. Zodöanig veult t dus as of dr allene nen klap op n doardn tel zit (''een-tsjak-'''dree'''-tsjak''). Ne aandere verkloaring hiervuur kan wean det Reggae nit in [[moatsoorte|veerkwartsmoate]] is, mer tweekwartsmoate. Vuur beaide verkloarings is wat te zegn, en t haank oeteandelik van de lusterder's perseunlike vuurkeur of. n Argumeant vuur de eerste verkloaring is det n drummer van Bob Marley, [[Carlton Barrett]], in t nommer ''Waiting in Vain'' op de eerste manere ofteelt (en dus t noapikn op de 8sten vaalt).

== Soortn reggae ==
Dr zeent onmeundig völle soortn reggae ontstoan, duurdet verskeaidene ärtieste probeerdn dr ne eegne dreei an te geewn, of t te mengn met aandere muziekstieln. Zo he'j de oorsproonkelike [[roots reggae]], wat vake zwoare pollitieke en relligieuze tekste hef, [[Lovers Rock]], wat n zelfden muzikaaln slag hef as ''roots'', mer allene mear oawer leefde geet, [[Dub]]reggae ontsteund doo't Jamaikaanse DJ's (''Selectas'') met instrumentale versies van ''roots'' an t knooin gungn, en völle met echo-effekte begunn te spöln. Hierduur ontsteund n "zwewerigen" soort reggae met völle noadruk op de [[basgitaar|bas]] en [[drums]]. Dan he'j [[Dancehall]] reggae, ook wal es [[ragga]](muffin) eneumd, wat de leste tienjoarn aal mear ellektronies is ewördn, n aander ritme hef ekreegn, en woervan't n antal ärtieste internasjonaal völle kritiek kriegnt, umdet ze homofobe tekste hebt, of tekste dee't oproopt töt geweeld.

== Geluudsvuurbeeld ==
[[Bestaand:Woolters_-_Wiki_-_Reggae.ogg|n Minuutjen reggae]]
Um de kenmoarkn van reggae wat dudeliker te maakn is dr n spesjaal geluudsvuurbeeld vuur Wikipedia produseerd. t Begeent met n ''One drop'' drumritme. Doar keump dan t ''noapikn'' bie. Doarnoa heur-j allene drums en basgitaar. Doarnoa drums + basgitaar + noapikn en ''bubble'' (t kenmoarkende örgel). Doarnoa heur-j allene drums + bubble, um eawn good te loatn heurn wat de bubble non feailik is. Doarnoa keump t hele spul bie mekoar, mear dan met bloazers dr bie.

== Reggae in Europa ==
In [[Pooln]], [[Zweedn]], [[Fraankriek]] en [[Duutslaand]] is reggae onmeundig geleewd en zeent dr völle ärtieste. Ook in t [[Verenigd Keuninkriek]] is reggae van vroger al geleewd, duurdet Jamaikaanse immigraantn de muziek metnömn en in [[Londen]] grote reggaefeeste heuldn. Oet Duutslaand keump de internasjonaal bekeande reggae-artiest [[Gentleman]], ook hef doar de groep [[Seeed]] grote hits ehad. Wieters zeent dr onmeundig völle b-ärtieste en plezeerbandjes. In Pooln he'j de groepn [[Star Guard Muffin]] en [[Rastasize]], dee't nen grootn trop (jonge) volgers hebt. n Zanger van Star Guard Muffin dee met an de Poolse variaant van n internasjonaal taleantnprogramma vuur tellevisie en wus tweede te wordn.Bekeande Fraansken artieste zeent [[Yannick Noah]] en de band [[Kana]]. In Zweedn he'j [[Peps Persson]], woervan't [[Bob Marley]] ooit zea at n ennigsten blaankn is met reggae in t blood. Wieters he'j doar nog [[Papa Dee]] en [[Kapten Röd]]. In [[Finlaand]] haaln [[Jukka Poika]] in 2011 platinum met zin album ''Kylmästä Lämpimään''. In [[Noorweagn]] kriegnt ärtieste [[Nico D]], [[Admiral P]] en [[Jabaman]] aal mear leefhebbers. Den lesten wus zelfs in Jamaika ne kleaine hit te haaln.

In [[Neerlaand]] is reggae nit heel bekeand, de leste Neerlaandse hit köm oet [[Suriname]]: [[Damaru]] met zin ''Mi Rowsu (tuintje in m'n hart)''. Ne grote reggae/[[ska]]band was [[Doe Maar]], dee't verskeaidene ska-hits op naam hebt stoan. Ne aandere bekeande reggaehit was ''Suzanne'' van [[VOF De Kunst]]. De niejste reggaesensasie is [[JAH6]]. Dit is ne samenwoarking van n antal leedn van Beef met [[Suriname|Surinaamsen]] Amsterdammer Herman Havertong, dee't bekeande metzingers van Hollaandse ärtieste op ne reggae- of [[ska]]beat zett. Vearder zeent dr nog verskeaidene meender bekeande artieste en [[sound system]]s. Zo he'j in Eanske ''Herb-a-lize-it'' en n band ''Roots Creation''.

=== Neersassies gebeed ===
In t Neerlaands-[[Neersassies]]e gebeed zeent nit völle ärtieste dee't zik eankelt met reggae bezig hooldt. Oet [[Hengel (Oaveriessel)|Hengel]] keump n reggaeband ''Roots Creation'', mer dee zingt nit in t Plat. Vake zeent t wat strekgebeundn b-ärtieste, dee't al nen redeliken naam hebt, dee't zik ne heel eankele keer an reggae woagnt. Vuurbeelde hiervan zeent [[Rooie Rinus]] en [[Pé Daalemmer]] oet [[Grönningen]] met t nummer ''Bie de Lidl''. Wieders hef n [[Achterhook]]sen [[boerenrock]]band [[Normaal]] verskeaidene (half)reggaenummers maakt, zo as ''Wiet is niet ver'' en ''Ik mos pissen'', en nen aanderen Achterhooksen band, [[Boh Foi Toch]] maakn t versken '''t Hundjen''.

== Bekeande Roots-artieste en bands ==
Internasjonaal:

* [[Alborosie]] (Italjaansen reggaezänger den't noar Jamaika is egoan)
* [[Alpha blondie]] (band wat in [[Fraansk]] [[Kreoolsproake]] zeenk)
* [[Augustus Pablo]] (Dubreggae ärtiest)
* [[Bob Marley]] (vake an eduudt as Keuning van de Reggae)
* [[Peter Tosh]] (oold-bandlid van Bob Marley den't vuur zikzelf is begunn)
* [[Bunny Wailer]] (oold-bandlid van Bob Marley den't vuur zikzelf is begunn)
* [[Culture]] 
* [[Freddy McGregor]]
* [[Gentleman]] (Duutsen reggaezänger den't noar Jamaika is egoan.
* [[Jimmy Cliff]] (hef verskeaidene wearldhits op naam)
* [[Luciano]]
* [[Lucky Dube]] (Meest succesvolle artiest oet [[Zuud-Afrika]])
* [[Linton Kwesi Johnson]] (Emigreern noar [[Engelaand (regio)|Engelaand]] noa de Jamaikaanse onofhaankelikheaid, bekeand duur zinne kritiek op de Engelse moatskoppieje)
* [[Morgan Heritage]]
* [[Prince Far I]]
* [[Richie Spice]]
* [[Steel Pulse]]
* [[UB40]] (Engelsen reggaeband)


Nasjonaal:
* [[Doe Maar]]
* [[Beef]]
* [[Luie Hond]]
* [[JAH6]] (Jah Hazes, bewoarkt oolde Amsterdamse leawnsleedjes töt reggae en ska)

== Oetgoande verbeendige ==
* [http://nl.youtube.com/watch?v=c-7T4Q-CarQ - Normaal - Wiet is Niet Ver. Nommer in Reggaestiel (youtube)]

{{Dia|Disse bladziede is eskreewn in t [[Riesns]]}}

[[Kategorie:Tweants artikel]]
[[Kategorie:Reggae|!!]]
