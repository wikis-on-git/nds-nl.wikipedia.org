De '''neanderthaler''' (''homo (sapiens) neanderthalensis'') is 'n üüt estörvn meanssoorte. Se bint in honderdüüsenden jårn tyd ontwikkeld üüt [[Homo heidelbergensis]]. Bütte van neanderthalers bint evünn in [[Europa|Öropa]], 't [[Middn-Oostn]] en [[Azië|Sentraal-Asye]].

===Ontdekking=== 
Neanderthalerbütte bint ontdekt döör 'n koppel stynhouers in 't [[Neandertal]] in 1856 an de revyre de [[Düssel]], in [[Duutslaand|Düütslaand]]. An dit dal hev de meanssoorte düs ok syn name te daankn. Et betrövvn 'n skedeldak, 'n spåkbyn, twee dybyne, 'n opperarmbyn, 'n ellepype en wat brokstükkn.

Achterov bekekkn was 't eerste neanderthalerskelet al in 1829 in 't [[België|Belgiske]] [[Luik]] evünn. Later ok in [[Nederlaand]] en [[Fraankriek|Fraankryk]].

Eerst dachn lüde dat 't gwoon van't heedndaagse model was, maar wel 'n misvörmn. Wårskynlik 'n 'idioot'. Aandern dachn dat't wel ees 'n meanse üüt de [[iestied|ystyd]] kon ween. En 't platy van de neanderthaler as 'n wöösteling en gelyknd op 'n gorilla bestyt altyd nog, maar dår kümp sütys an veraandering in. 

Appat is wel dat [[Charles Darwin]] niks esegd hev over de neandethaler.

===Lichaamsbou===
Neanderthalers waarn gwoon 'n meanssoorte, arg gelyke an us. Maar der waarn ok zeker verskilln. So wödn se niet arg laank: 150  töt 160 cm, maar swårder van lyv en mögelik vlink wat starker. In vergelyking met us hadn se laankwarpiger höövdn, 'n swåre wenkbrouboge, de kinne stünd nyt vöörüüt en se hadn 'n dikke nöse. Neanderthalers waarn blykbaar gyn gude renners, want de onderbyne waarn kleaner. Vermudelik waarn de oosterse varyaantn wat slaanker as de westersn, wat med 't klymåtverskil te maakn hev. Wel hadn se de harssns groter as dat van us. Kwå språkmögelikheedn waarn de neanderthalers seker gelyke an us.

===Kültüür===
Neanderthalers waarn knyvtige meansn. Getüge de völle vündsn van stynn warktüügn so as vuustbyln en skrapers. Sommige lüde deankt dat de plysstyn, ümme dyrnhüüdn te bewarken, döör de neanderthaler üüt evünn is, en later döör moderne meansn overenömmn is. Ok hadn se verskillnde wyses üm vüür te maakn, wat wel heandig is a'y in 'n ystyd leevt. De meeste overblyvsels van neanderhalers bint in grottn evünn, wat de anname stark maakt dat se dan ok meesttyds in grottn leevn en slööpn. Völle anwysings bint der vöör dat se 'n godsdynst der op nå hööln en eer dooyn met allerley rytüweeln begraavn.

{{Dialekt|sdz}}
