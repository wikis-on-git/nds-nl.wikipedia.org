De '''Neanderthaler''' (''homo (sapiens) neanderthalensis'') is een üüt estörven meanssoorte. Se bint in honderdüsenden jåren tyd untwikkeld üüt [[Homo heidelbergensis]]. Bütte van neanderthalers bint evünden in [[Europa|Öropa]], et [[Midden-Oosten]] en [[Azië|Sentraal-Asye]].

===Ontdekking=== 
Neanderthalerbütte bint ontdekt döör een koppel stynhouwers in et [[Neandertal]] in 1856 an de revyre de [[Düssel]], in [[Duutslaand|Düütsland]]. An dit dal hev de meanssoorte düs ok syn name te danken. Et betrövven een skedeldak, een spåkbyn, twee dybyne, een upperarmbyn, een ellepype en wat brokstükken.

Achterov bekekken was et eerste neanderthalerskelet al in 1829 in et [[België|Belgiske]] [[Luik]] evünden. Later ok in [[Nederland]] en [[Fraankriek|Frankryk]].

Eerst dachten lüde dat et gewoon van et hedendaagse model was, mar wal een misvörmden. Wårskynlik een 'idyoot'. Anderen dachten dat et wal ees een meanse üüt de [[iestied|ystyd]] kon weasen. En et plaaty van de neanderthaler as een wöösteling en lykend op een gorilla bestyt altyd nog, mar dår kümp sütys an verandering in. 

Appat is wal dat [[Charles Darwin]] niks esegd ov eskreven hev oaver de neanderthaler.

===Lichaamsbouw===
Neanderthalers waren gewoon een meanssoorte, arg gelyke an uns. Maar der waren ok seaker verskillen. So wörden sy nyt arg lank: 150  töt 160 cm, mar swårder van lyv en mögelik vlink wat starker. In vergelyking met uns harren se lankwarpiger höövden, een swåre weankbrouwboge, de kinne stünd nyt vöörüüt en se harren een dikke nöse. Neanderthalers waren blykbaar gyn gude renners, want de onderbyne waren kleaner. Vermudelik waren de oosterse varyanten wat slaanker as de westersen, wat med 't klymåtverskil te maken hev. Wel harren se de harssens groter as dat van uns. Kwå språkmögelikheden waren de neanderthalers seaker gelyke an uns.

===Kültüür===
Neanderthalers waren knyvtige meansen. Getüge de völle vündsen van stynen warktügen so as vuustbylen en skrapers. Sommige lüde deankt at de plysstyn, ümme dyrhüden te bewarken, döör de neanderthaler üüt evünden is, en later döör moderne meansen oaver-enömmen is. Ok harren sy verskillende wyses ümme vüür te maken, wat wal heandig is as y in een ystyd leevt. De meeste oaverblyvsels van neanderhalers bint in grotten evünden, wat de anname stark maakt dat se dan ok meestentyds in grotten leven en slöpen. Völle anwysings bint der vöör dat sy der een godsdynst der op nå hölden en eer doden met allerley rytüwelen begraven.

{{Dialekt|sdz}}
