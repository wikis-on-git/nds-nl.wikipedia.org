{{Spraoke|
spraoke = Oosterskellings, Aasters |
naam_anders = Aastersk (Fries), Aasters (Oosterskellings) |
laand = [[Nederlaand]] |
gebeed = t oostelike part van t [[Frieslaand|Friese]] [[Waddeneilaand]] [[Terschelling|Terskelling]] |
sprekkers = 200 (skatting 2004) |
dialekte = gien |
klassifikatie = [[Indo-Europees]] - [[Germaanse sproaken|Germaans]] - [[West-Germoanse toalen|West-Germaans]] - [[Noordwest-Germaans]] - [[Freeske taaln|Fries]] - [[Westerlaauwersk Frais|Westerlauwers Fries]] - '''Oosterskellings''' |
skrift = t [[Latiense alfabet]] |
staotus = t Oosterskellings wordt zien as n dialekt van t [[Fries]]; op himzels geniet t gien erkenning |
iso1 = n.v.t. |
iso2 = n.v.t. |
iso3 = n.v.t. |
}}
t '''Oosterskellings''' of '''Aasters''' is t [[Freeske taaln|Friese dialekt]] dat spreuken wordt op t oostelike part van t [[Frieslaand|Friese]] [[Waddeneilaand|Waddeneilaand]] [[Terschelling|Terskelling]], in de dörpen [[Oosteraende]], [[Hoorne (Terschelling)|Hoorne]] en [[Lies (Terschelling)|Lies]]. t Wordt tegenwoordig niet meer zovule spreuken, en t antal sprekers leit rond de 150 tot 200 meensken. De overbleven sprekers bin veurnaemelik oolderen. t Sprekersantal nemt de laeste tientallen jaoren dan ok gauw of.

t Oosterskellings is nauw verwaant an t [[Westerskellings]], t dialekt van t westelike part van [[Terschelling|Terskelling]]. De beide zusterdialekten worden van mekeer skeiden deur t [[Midslaands]], t [[Hollaands (dialekt)|Hollaandse]] dialekt dat spreuken wordt op t midden van Terskelling.

== Geskiedenis ==
Lange tied is anneumen dat Oost- en West-Terskelling vri'j jonge kolonies op n in wezen Hollaandstaelig eilaand weren, van [[Friezen]] die oorspronkelik uut de [[Zuudwesthoek]] ofkomstig weren. Mar tegenwoordig wordt anneumen dat de taelsituaosie zo as t now is op Terskelling, mit twie Friese dialekten op 'e uutaenden en n Hollaands dialekt in t midden, veroorzaakt is deur n ieuwelange overheersing deur [[Hollaand]] van t oorspronkelik hielendal Friestaelige eilaand. Daornaost was [[Midslaand]] t bestuurssentrum en is de bevolking daor staorigan verhollaandst. Hier moet bi'j opmurken worden, dat Terskelling eerst in [[1942]] n onderdiel van de perveensie [[Frieslaand]] worden is; veur die tied beheurden t ieuwenlaank tot Hollaand.

[[Bestaand:Lânkaart_lokaasje_aastersk.GIF|thumb|left|De lokaosie van t Oosterskellingse dialekt in t Friese taelgebied]]
Behalven n starke invloed van t Hollaands is der in t Oosterskellings ok n lichte [[Noord-Germaanse talen|Noord-Germaanse]] invloed weeromme te vienen. I'j kunnen annemen dat dat voortkomt uut t feit dat de Terskellingse maotskoppi'je ieuwenlaank op 'e zee oriënteerd was - mit viskeri'je en haandel as veurnaemste inkomstebronnen - waor kontakten mit [[Skandinavië|Skandinaviese laanden]] of luden uut die kontreinen geriegeld bi'j veurkwammen. n Veurbield van die invloed is bi'jgelieks t woord "''jeure''" veur "doen". Vergeliek t [[Deens]]e "''gøre''", t [[Sveeds|Zweedse]] "''göra''" en t [[Noors]]e "''gjøre''", waorbi'j bedocht worden moet dat in de [[Noord-Germaanse taelen]], behalven t Deens, n "g" veur in "ø" uutspreuken wordt as in j-achtige klaank.

In [[1976]] wordde deur de [[Fryske Akademy]] t ''Woordenboek van het Oosterschellings - Wêdenboek fon et Aasters'' uutbrocht.

== Verskillen mit t Standerdfries ==
De beide zusterdialekten Westerskellings en Oosterskellings lieken arg op mekeer, hoewel der ok dudelike verskillen binnen. Mar mit t [[Freeske taaln|Standerdfries]] bin de verskillen vule groter, hoewel ok weer niet zo groot dat de onderlinge verstaonberhied in geveer komt. Die verskillen zitten m veural in de woordeskat, bi'jgelieks "''ta''" veur "heit", "''poeë''" veur "beppe" en "''kiwyt''" veur "ljip" (kiewiet). Mar t grootste verskil is lichtkaans te bekennen in de klaankleer. Zo zeggen ze in t Oosterskellings "''trea''" veur "trije" (drie), "''jiw''" veur "leaf" (lief), "''snjoon''" veur "sneon" (zaoterdag) en "''hoeng''" veur "hûn" (hond). Veerder is t Oosterskellingse ekwivalent van de Friese "sk" de in t Fries niet veurkommende klank "sch", bi'jgelieks  "''schiep''" veur "skiep" (skaop), "''schôd''" veur "skaad" en "''schruwër''" veur "skriuwer" (skriever).

Ok de spelling wiekt nogal of van t Standerdfries. An t aende van woorden wordt de letter "g" skreven waor t Standerdfries "ch" het: vergeliek "''berg''"-"berch" en "''trog''"-"troch". Veerder worden de stomme "r" en "l" niet skreven: vergeliek "''east''"-"earst" en "''sôt''"-"sâlt". Ok wordt t in de Friese spelling behoolden verskil tussen de "â" en de "ô" niet weergeven; t Oosterskellings skrieft veur beide "ô": vergeliek "''ôd''"-"âld". Krek zo wordt de "o"-klaank van "hok" altied mit n "o" skreven: vergeliek "''fon''"-"fan". Ok wordt de lange "ú" (van "drúf") skreven as "uu", liek as in "''huus''", "hûs". Butendat komt de letter "û" niet veur; disse klaank wordt altied skreven as "oe". Aandersomme kommen der verskillende twieklaanken veur die t Standerdfries niet kent:
* "ae" - "''pae''", "pake" - uutspreuken liek as t [[Duuts]]e "''Nähe''" ([[Stellingwarfs]]e ''ae'').
* "aau" - "''blaauw''", "blau" - mit n extra laank uutspreuken au-klaank.
* "ôa" - "''fôale''", "fôle" - mit n extra laank uutspreuken ô-klaank (langrekte Stellingwarfse ''ao'').

{{Bron|1=
* Boelens, K. et al., ''Twataligens - Ynlieding yn Underskate Aspekten fan de Twataligens'', Leeuwarden, 1981.
* Jansma, K., ''Friesland en zijn 44 gemeenten'', Leeuwarden, 1981.
* Roggen, C., ''Woordenboek van het Oosterschellings - Wêdenboek fon et Aasters'', Leeuwarden, 1976. Ok [http://www.wumkes.nl/index.php?volg=1&zveld=Aasters digitaol beskikber]
}}

{{SNLV}}
{{Dialekt|stl||Algemiene Nedersaksiese Skriefwieze}}

[[Kategorie:Freesk]]
