'''Leegsaksische orthogroafie''' is de [[spèllen]] of schriefwieze van de [[Nedersaksisch|Leegsaksische]] toal. In de tied van de [[Hanze]] wuir t schrieven van Leegsaksische teksten nait liek zo naauw nomen as dat nou aan tou gaait in t [[Nederlaands]], [[Hoogduuts]] of t [[Engels]]. Veur t Leegsaksisch in zien hailen is der - in tegenstèllen tot veur veul aandere toalen - gain algemain woordenbouk opsteld, môr wel veur de verschaaidene Leegsaksische dialekten. Dit komt omdat t Leegsaksisch gain standerdtoal is/het. Veur t Leegsaksisch bestoan der wel verschillenade standerdspèllens, môr is voak gain moutwaark.

t Probleem mit de Leegsaksische orthogroafie is dat der n hail ìnde dialekten binnen dij zok nait slim verbonden vuilen en redelk van mekoar verschillen. In Duutslaand het man n redelk aalgemaine spèllen veur t Platduuts môr in Nederlaand hest sikkom acht grode spèllens. Wat ook veur de spèllen n probleem is, is dat t Leegsaksisch nait in ain ìnkeld laand proat wordt en dat veur n poar vokoalen gain normoale Nederlaandse, Duutse of Engelse letters binnen, bieveurbeeld de [[Spelling van de ao of oa|duustere a dij noar de o overgaait]], zo as de Deense [[å]]. t Wordt dan maisttieds schreven as n ''oa'' of ''ao'' môr in sommege spèllens zugst ook wel de ''åå'', ''å'', ''ôô'', ''oo'' en soms ook hail wat aanders. In t [[Platduuts]] zain ze dat net even aans, doar worden aal ''aa''-klaanken oetsproken as de ''ao'' en wordt t dan ook voak zain as n oetsproakvariaant van de ''aa''. Denk der om dat de Grunnegse ''oa'' aans oetsproken wordt as de ''ao'' en ''aa'' (Duutslaand). In [[Oostfraislaand]] gaait de oa-klaank weer meer noar de ou tou: ''water'' = ''[woouter]''.

Ain van de grootste problemen bie de spèllen van t Leegsaksisch is dat de maiste mìnsken dij plat proaten t fonetisch op schrieven willen, zo as n klaankschrift, krekt opschreven zo as t zègd wordt veur elk dialekt, nait abstrakter, fonemisch en n spèllen dijst veur aal dialekten broeken kìst, zo as dat ook in aander toalen gebeurt. n Aander groot probleem is, dat de spèllen van t Leegsaksisch in [[Nederlaand]] op de Nederlaanse spèllen baseerd is en in [[Duutslaand|Noord-Duutslaand]] op de Duutse spèllen en doar roaken mìnsken voak van in de waar.

Nou dat de toal offisjeel as apaarte toal eerkend is, denken meer en meer mìnsken dat t Leegsaksisch ook wel weer n unievörme spèllen hebben zol. Doarintegen denken aandern weer dat n unievörme spèllen de dialekten juust schoade aanbrengen kin en der veur zörgt dat de verschaaidenhaid verloren gaait. Môr de aandere group antwoordt hierop, dat n standerdspèllen nait t zulfde is as n standerdtoal, omdat n standerdspèllen allineg t lezen van de verschaaidene dialekten simpeler môkt.

== Verschaaidene spèlsysteems ==

{| class="wikitable sortable"
|-
! Noam || bestemd veur || joar || hìnwiezen || richtlien
|-
| [['n Eigenwiezen]] || [[Tweants|Twìnts]] || 1999 || [http://www.hermanfinkers.net/#!twentse-zaken/cwc1] || liekt oardeg op de [[Kreenk vuur de Twentse Sproak|KTS-spèllen]]
|-
| [[Vosbergenschriefwiese|(Eversloo-)Vosbergenschriefwiese]] || [[Nederlaands Leegsaksisch]],<br/>[[West Leegsaksisch (algemain)|West-Leegsaksisch]] in Duutslaand || 1955 ||  || ainhaidsspèllen over de grens
|-
| [[Wikipedie:Algemene Nedersaksiese Schriefwieze|Algemene Nedersaksiese Schriefwieze]] || [[Nederlaands Leegsaksisch]] || 2011 || [http://nds-nl.wikipedia.org/Wikipedie:Algemene_Nedersaksiese_Schriefwieze] || baseerd op de SONT-spèllen mit wat aanpazzens en aanvullens
|-
| [[Algemeyne Intersassiske Skryvwyse]] || [[Nedersaksisch|Leegsaksisch]] || 2017 || || ainhaidsspèllen veur t haile Leegsaksisch, veurtzetten van Algemeyne Schryvwys'
|-
| [[Algemeyne Schryvwys']] || [[Nedersaksisch|Leegsaksisch]] ||  || [http://lowlands-l.net/grammar-new/] || ainhaidsspèllen veur t haile Leegsaksisch, môr inkompleet
|-
| [[Drentse spelling]] || [[Drèents|Drìnts]] || 1983 || [http://www.huusvandetaol.nl/index.php?option=com_content&view=article&id=197:spelling&catid=44&Itemid=65] || 
|-
| [[Iesselakkedemiespelling]] || [[Oaveriessels|Noordwest-Overiessels]], [[Sallaands]] en [[Oost-Veluws]] ||  || [http://www.detaalvanoverijssel.nl/spelling] ||
|-
| [[Kreenk vuur de Twentse Sproak]] || [[Tweants|Twìnts]] ||  1982 || [http://www.detaalvanoverijssel.nl/spelling] || dichtbie t Nederlaands
|-
| [[SONT-spelling]] || [[Nederlaands Leegsaksisch]] || 2000 ||  || ainhaidsspèllen veur t Leegsaksisch uut Nederlaand
|-
| [[Spelling van G.S. Overdiep]] || [[Nederlaands Leegsaksisch]] || 1935 ||  || dichtbie t Nederlaands
|-
| [[Standaard skriefwieze|Standaard Schriefwieze]] || [[Tweants|Twìnts]] ||  || [http://members.home.nl/goaitsen/twents/Spelling.rtf] || wieder of van t Nederlaands
|-
| [[Stellingwarver spelling]] || [[Stellingwarfs]] || 1976 || [http://www.stellingwarfs.nl] || 
|-
| [[Urker spelling]] || [[Urkers]] || || [https://www.documentatiecentrumurk.nl/zoeken?keyword=schrijfwijzer#schrijfwijzer] || 
|-
| Spèllen van K. Ter Loan, in kombinoatsie<br/>mit aanpazzens van S. Reker aangeven<br/>as [[Goud Geef Grunnegs]] (GGG) || [[Grunnegs]] ||  || [[Grunnegs (spèllen)]] || dichtbie t Nederlaands
|-
| [[WALD-spelling]] || [[Achterhooks|Aachterhouks]], [[Liemers (dialect)|Liemers]] ||  || [https://www.ecal.nu/wat-we-doen/streektaal-streekcultuur] || 
|-
| [[Sass'sche Schrievwies]] || [[Platduuts]] || 1935/1956 || [http://web.archive.org/web/20060129193323/http://www.bildung.bremen.de/sfb/behoerde/gesetze/234_02.htm] || dichtbie t Duuts
|-
| [[Hamburger Richtlien|Hamburger Richtlinien/Rechtschreibungslehre von Borchling]] || [[Platduuts]] || 1935 ||  || 
|-
| [[Loccumer Richtlinien]] || [[Platduuts]] || 1973/1977 ||  || dichtbie t Duuts
|-
| [[Lübecker Richtlinien]] || [[Platduuts]] || 1919 ||  || 
|-
| [[Holger Weigelt sien Schrievwies]] || [[Oostfreisk Nederduutsk|Oostfrais]] || 1975 || [http://www.holger-weigelt.de/index3.html] || veul spesjoale tekens
|-
| [[Richtlinien für Ostfriesland]] (van d'Oostfreeske Landskupp) || [[Oostfreisk Nederduutsk|Oostfrais]] || 1988 ||  || 
|-
| [[Schriewwise van Klaus-Werner Kahl]] || [[Munsterlaands]] ||  || [http://www.plattdeutsch.net/pages/platt-schreiben.php] || 
|}

== Ôfkeken orthogroafie ==
Maisttieds wordt t Leegsaksisch in n orthogroafie schreven dij óf op t Nederlaands óf op t Duuts baseerd is. Veur sommege dialekten bestoan der ook aigen spèllens, zo as veur t [[Oostfreisk|Oostfrais]] of t [[Munsterlaands]]. Dizze alternoatieve spèllens zetten t dialekt meer van t Duuts ôf en loaten de aaigen klanken en veuraal de aaigen grammoatiek wat beter oetkommen. In Nederlaand bestoan vrumd genoug nait veul spèllens mit apaarte tekens. Veul mìnsken schrieven oet gewoonte laiver in de Nederlaandse of Duutse spèllen, môr doar komt meer bie kieken. De veurdailen van de alternatieve spèllens binnen, dat ze n geregelde orthogroafie hebben, dij mit de toal overainkomt. In vergelieken mit de Oostfraise spèllen komt t Munsterlaands mit alleneg n poar extroa tekens goud oet de vouten, môr dit verschil komt ook omdat der in t Oostfrais meer verschillende klaanken en diftongen oet mekoar holden worden mouten, omdat aanders de woorden verkeerde betaikenissen kriegen of de grammoatikoale funksie nait vervuld wordt.

== Regels veur t schrieven ==
Ain ding is zeker: t Leegsaksisch het veul verschillende dialekten, en doarom zol der woarschienlek ook nooit ain Leegsaksisch woordenbouk komen. Dat betaikent nait, dat der gain spèllensregels wezen kìnnen, dij aal schrievers aanleern kìnnen, in welk dialekt ze ook schrieven. Of zo n spèllenssysteem der ooit zal komen (en aannomen wordt) is de vroag.

== Boetende hìnwiezen ==
* [http://www.lowlands-l.net/anniversary/ t Verhoal "t keuteldoemke" in verschillende toalen, dialekten en spèllens]

[[Kategorie:Grunnegs artikel]]
[[Kategorie:Nedersaksiese spellingsrichliene]]
