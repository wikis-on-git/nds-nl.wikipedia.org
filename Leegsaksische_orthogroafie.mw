'''Leegsaksische orthogroafie''' is de [[spèllen]] of schriefwieze van de [[Nedersaksisch|Leegsaksische]] toal. In de tied van de [[Hanze]] wuir t schrieven van Leegsaksische teksten net zo naauw nomen as dat der nou aan tougaait in t [[Nederlaands]], [[Hoogduuts]] of t [[Engels]]. In t Leegsaksisch is der - in tegenstèllen tot aandere toalen - gain woordenbouk opsteld, om t toalgebroek vaast te leggen. Der binnen wel standoarden, môr gainain is verplicht om zok doaraan te holden.

t Probleem mit de Leegsaksische orthogroafie is de veule dialekten dij t het, in Duutslaand hebben ze n vrai algemaine spèllen veur t Platduuts môr in Nederlaand hest sikkom zeuven of tien spèllenssystemen. Wat ok veur de spèllen n probleem is, is dat t Leegsaksisch nait in n enkel laand sproken wordt, en dat der veur n poar vokoalen gain normoale Nederlaandse, Duutse of Engelse letters bint, bieveurbeeld de duustere a dij noar de o overgaait, zo as de Deense [[å]]. t Wordt dan maisttieds schreven as n ''oa'' of ''ao'' môr in sommege spèllenssystemen zaist ook wel de ''åå'', ''å'', ''ôô'', ''oo'' en soms ook hail wat aanders. In t [[Platduuts]] zain ze dat net wat aanders, doar worden aal ''aa''-klaanken oetsproken as de ''oa'' en wordt t dan ook voak zain as n oetsproakvariaant van de ''aa''.

Ain van de grootste problemen bie de spèllen van t Leegsaksisch is dat de maiste mìnsken dij plat proaten t fonetisch op willen schrieven, zo as n klaankschrift, krekt opschreven zo as t zegd wordt veur elk dialekt, nait abstrakter, fonemisch en n spèllen dijst veur aal dialekten broeken kìn, zo as dat ook in aandere toalen gebeurt. n Aander groot probleem is, dat de spèllen van t Leegsaksisch in [[Nederlaand]] op de Nederlaanse spèllen baseerd is en in [[Duutslaand|Noord-Duutslaand]] op de Duutse spèllen, en doar roaken mìnsken voak van in de war. Nou dat de toal offisjeel as apaarte toal erkend is, denken meer en meer mìnsken dat t Leegsaksisch ook wel weer n uniforme spèllen zol hebben, en dat had t ook in de tied van de [[Hanze]]. Doarintegen denken aandern weer dat n uniforme spèllen de dialekten juust schoade aan kìn brengen en derveur zorgt dat de diversiteit verdwient. Môr de aandere group antwoordt hierop, dat n standoardspèllen nait t zulfde is as n standoardtoal, umdat n standoardspèllen alleneg t lezen van de verschillende dialekten makkelker môkt.

==Verschillende spèllenssystemen==

{| class="prettytable"
|-
! Noam || bestemd veur || joar || hìnwiezen || richtlien
|-
| WALD-spelling || [[Achterhooks|Aachterhouks]], [[Liemers (dialect)|Liemers]] ||  || http://www.staringinstituut.nl/werkgroepen/wald-spelling.htm || 
|-
| IJsselacademie || [[Oaveriessels|Overiessels]], [[Veluws]] ||  || http://www.ijsselacademie.nl/ija/taal/spellingsbrochure/inhoudsopgave.asp ||
|-
| (Eversloo-)Vosbergenspelling || [[Nederlaands Leegsaksisch]], [[West-Leegsaksisch]] in Duutslaand || 1953 ||  || ainhaidsspèllen over de grens
|-
| Spelling van G.S. Overdiep || [[Nederlaands Leegsaksisch]] || 1935 ||  || dichtbie t Nederlaands
|-
| Algemene schryvwyse || [[Nedersaksisch|Leegsaksisch]] ||  ||  || ainhaidsspèllen veur t haile Leegsaksisch
|-
| Stellingwarver spelling || [[Stellingwarfs]] || 1976 || http://www.stellingwarfs.nl || 
|-
| Urker spelling || [[Urkers]] || || http://dialectkring.opurk.nl || 
|-
| Drentse spellingkemissie || [[Drèents|Drìnts]] || 1983 || http://www.drentsetaol.nl/algemien/spelling.htm || 
|-
| Spèllen van K. Ter Loan || [[Grunnegs]] ||  || [[Grunnegs (spèllen)]] || dichtbie t Nederlaands
|-
| Kreenk vuur de Twentse Spraak || [[Tweants|Twìnts]] ||  1982 || http://www.twentsewelle.nl/Subpagina.aspx?Pagina=21&Subpagina=49 || dicht bi nl
|-
| Standaard Schriefwieze || [[Tweants|Twìnts]] ||  || http://members.home.nl/goaitsen/twents/Spelling.rtf || dichtbie t Nederlaands
|-
| Schriewwise van Klaus-Werner Kahl || [[Munsterlaands]] ||  || http://www.plattdeutsch.net/platt/schriewwise.pdf || 
|-
| Lübecker Richtlinien || [[Platduuts]] || 1919 ||  || 
|-
| Hamburger Richtlinien/Rechtschreibungslehre von Borchling || [[Platduuts]] || 1935 ||  || 
|-
| Sass || [[Platduuts]] || 1935/1956 || http://web.archive.org/web/20060129193323/http://www.bildung.bremen.de/sfb/behoerde/gesetze/234_02.htm || dichtbie t Duuts
|-
| Loccumer Richtlinien || [[Platduuts]] || 1973/1977 || http://listserv.linguistlist.org/cgi-bin/wa?A2=ind0012a&L=plautdietsch-l&P=3014 || dichtbie t Duuts
|-
| Richtlinien für Ostfriesland (van d'Oostfreeske Landskupp) || [[Oostfrais]] || 1988 ||  || 
|-
| Holger Weigelt sien Schrievwies || [[Oostfrais]] || 1975 || http://www.holger-weigelt.de/projekte/platt/plattrahmen.html || veul spesjoale tekens
|}

==Ôfkeken orthogroafie==
Maisttieds wordt t Leegsaksisch in n orthogroafie schreven dij óf op t Nederlaands óf op t Duuts baseerd is. Veur sommege dialekten bestoan der ook eigen spèllenssystemen, zo as veur t [[Oostfreisk|Oostfrais]] of t [[Munsterlaands]]. Disse alternatieve spèllenssystemen zetten t dialekt meer van t Duuts ôf en loaten de eigen klaanken en veuraal de eigen grammoatiek iets beter oetkomen. In Nederlaand hebben wie vremd genoug nait veul spèllenssystemen mit apaarte tekens. Veul mìnsken schrieven oet gewoonte laiver in de Nederlaandse of Duutse spèllen môr doar komt meer bie kieken. De veurdailen van de alternatieve spèllenssystemen binnen, dat ze n geregelde orthogroafie hebben, dij mit de toal overainkomt. In vergelieken mit de Oostfraise spèllen komt t Munsterlaands mit alleneg n poar extroa tekens goud oet de vouten, môr dit verschil komt ook omdat der in t Oostfrais meer verschillende klaanken en diftongen oet mekoar holden mouten worden, omdat aanders de woorden verkeerde betaikenissen kriegen of de grammoatikoale funktie nait vervuld wordt.

==Regels veur t schrieven==
Ain ding is zeker: t Leegsaksisch het veul verschillende dialekten, en doarom zol der woarschienlek ook nooit ain Leegsaksisch woordenbouk komen. Dat betaikent nait, dat der gain spèllensregels kìnnen wezen, dij aal schrievers aanleern kìnnen, in welk dialekt ze ook schrieven. Of zo n spèllenssysteem der ooit zal komen (en aannomen wordt) is de vroag.

==Boetende hìnwiezen==
* [http://www.lowlands-l.net/anniversary/ t Verhoal "t keuteldoemke" in verschillende toalen, dialekten en spèllenssystemen]

[[Kattegerie:Grunnegs_artikel]]
[[Kattegerie:Nedersaksisch]]

[[nds:Plattdüütsche Orthographie]]
