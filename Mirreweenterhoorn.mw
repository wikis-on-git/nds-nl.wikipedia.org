{{In-espreuken|Wiki-Mirreweenter.ogg}}
[[Ofbeelding:midwinterhoorn1.jpg|thumb|200px|right|Mirreweenterhoornbloazn]]
n '''Mirreweenterhoorn''' ([[Nederlaands]]: ''midwinterhoorn'') is n oold, heultn bloasinstrumeant wat um de karstdeage wörd gebroekt in [[Tweante]], n [[Achterhook]], Oostn van [[Sallaand]] [[Westerwoolde|Westerwolde]] en wat plaatsn in [[Duutslaand]]. t Lik t meest op nen [[alpenhoorn]]. t Is nen haand-emaakten, lecht eböagnen hoorn van [[birk|boarkn-]], [[elze|ealzn-]] of [[willing|wilgnhoolt]], met n moondstuk (de ''happe'') van [[vlier]]hoolt.

n Mirreweenterhoorn is wal van [[holt|hoolt]], mear t wördt toch tot de [[kopper|kopperne]] bloasinstremeantn erèknd, umde'j dr op dezelfde manere geluud oet mutn kriegn as oet nen [[trompet]]. Duur spanning op de lipn te verheugn of te verleegn krie'j nen heugerden of nen legerden toon. Mirreweenterhoorns hebt gin knöppe, extra geater of klepn. Hierduur krie'j dr allenig mear [[natuurtoon|natuurtoonn]] oet.

==Gebroek==
t Mirreweenterhoornbloazn hef zin oorsproonk in de [[Germanen|Germaanse]] [[Joelfeest|joelfeestn]], dee zo roond t ''mirreweenter'' (21 december) eheuldn wördn. De joelfeestn wördn noar t skient eheuldn um t duuster en kwoade geestn te verdriewn. Toew as de [[Saksen (vôlk)|Saksen]] töt t [[Kristendom]] wördn edwungn, wör t gebroek van n mirreweenterhoorn verdreeid. t Bloazn wör gebroekt um n komst van [[Christus]] an te kondigen.

n Hoorn wör ook gebroekt um boskopn duur te geewn. De noabers konn an t soort roop heurn wat dr an de haande was: of dr n keend was geboorn, of dr ene in nood was en of dr vuur gevoar ewoarskouwd wör.

Meestentieds wördt dr tiedens t tweeduuster ebloazn. As de vorst an de groond is dreg t geluud vearder dan as t doo is. Mangs wördt t oeteande van n hoorn op n raand van ne waterputte ezat, um zo t geluud te verstoarken. n Aandern reedn hiervuur is det t deenk nog wal zwoar kan wordn a'j lange mutn bloazn en buurn te gelieke.

[[Ofbeelding:Midwinterhoorn.jpg|thumb|right|300x|Mirreweenterhoorn as versiering]]
Lös van t bloazen is n mirreweenterhoorn al joarn ne völgebroekte versiering van huze. Det kan eawngood binn as boetn wean.

==Rechtevoort==
t Mirreweenterhoornbloazn maakt de leste joarn ne opleawing met. Ieder joar wörd dr zelfs t Nasjonaal Kampioenskap Mirreweenterhoornbloazn eheuldn met ne opvalnd grote jeugdklasse. Op 6 jannewoari 2008 (dreekeuningn) wör in [[Deepn]] t kampioenskap eheuldn. Hieran deedn zowat 80 jeugdleedn oet heel [[Tweante]] met.

==Geluud==
n Mirreweenterhoorn gef n hol, klaaglik geluud. Det neumt ze in t [[Tweants]] en t [[Achterhooks]] ''n Ooldn Roop''. Umdet n hoorn in de eerste plaatse n instrumeant is um bodskopn oawer te brengn en nit vuur t vermaak of vuur muziek deent, hef iedern mirreweenterhoorn zin eegne geluud en toonn. Doarumme is n mirreweenterhoorn n solo-instremeant. t Geluud vaalt meestal nit in aandere muziek te passen en t instrumeant is doar ook nit op ofestemd. Um dezelfde reedn kan dr mear eenn tegeliek bloazn, umdet t aanders nit kleenkt.

Dr wörd nog aait edisseld of op de mirreweenterhoorn non wal of nit n melodieken espöld mut wordn. Wat leu zegnt det t ginne mellodie is, mer det t dr op lik, umdet det non eenmoal t gevolg is van t verheugn van de lipspannige. Aandere leu meant det t is oet te skriewn op nen muziekbalkn:

{{Meziekbalk|ClefG-1|4c1|2f1|End|4c1|4f1|2a1|End|4c1|4f1|4a1|4f1|End|4c1|4f1|4a1|4c2|4a1|4f1|4c1|4f1|4a1|4c2|End}}

== In Grönningn ==
In Grönningn is t mirreweenterhoornbloazn völle meender bekeand en meender wied verspreaid, mer der zeent verskeaidene vereanigingn dee't t nog hebt duur ezat. De leaste joarn keump der steeds meer andacht vuur disse tradisie. t Wörd nog edoan in [[Westerwolde]] roond de doarpn [[Wedde-Bennewold|Wedde]], [[Jipsinghuzen]] en Onstwedde, in t [[Oldambt]] in of roond Finsterwolde en in t [[Westerkertier|Westerkwarteer]] in [[Nijkèrk|Niekoark]]. De leste joarn is t bloazn ok te heurn in [[Veendam]], woer as t nog rellatief niej is. Vroger gung dit, oonder n naam ''Sunt-Tomas'', saamn met t gebroek dat alle jungs oet t doarp saamn t laand op gungn met peerdn, dat "Tomasrieden" eneumd wör. Dit was dan n good momeant vuur de jonge kearls um zik an de deerns te loatn zeen. Tegenswoordigs is dit leste gebroek oetestörvn.

== Oetgoande verbeending ==
[http://www.midwinterhoorn.nl www.midwinterhoorn.nl: ne webstea met mear infermaasie oawer n bouw van n mirreweenterhoorn]

{{Dia|Disse pagina is eskreewn en in esprökn in t [[Riesns]]}}

[[Kategorie:Tweants artikel]]
[[Kategorie:In-espreuken artikel]]
[[Kategorie:Muziekinstrumaent‎]]
[[Kategorie:Nedersaksiese kultuur]]
