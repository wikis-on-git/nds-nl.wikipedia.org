[[Ofbeelding:midwinterhoorn1.jpg|thumb|300px|right|Midwinterhoorn blazen]]
N '''Mirreweenterhoorn''' ([[Nederlaands]]: ''Midwinterhoorn'') is n oold bloasinstremeant wat nog völle wördt gebroekt in [[Tweante]], n [[Achterhook]], [[Westenwolde]] en sommige plaatsn in [[Duutslaand]] kort oawer de greanze. T lik t meest op nen [[Alpenhoorn]]. T is n met de haand emaakten, lech eböagn hoorn van [[berk|boarke-]], [[Els|ealzen-]] of [[willing|willingnhoolt]], met n moondstuk (de''happe'') van [[vlier]]hoolt. <br>
De mirreweenterhoorn is wal van [[hoolt]], mear t wördt toch tot de [[kopper|kopperne]] bloasinstremeantn erèknd, umdè-j dr op dezelfde meneere geluud oet munn kriegn as oet nen [[trompet]]; duur spanning op de lipn te verheugn of te verleegn krie-j nen heugerden of nen leegerden toon. Op disse meneere krie-j dr ook alleenig mear [[natuurtoon|natuurtoonn]] oet.

==Gebroek==

T mirreweenterhoornbloazn hef zin oorsprong in de [[Germaan|Germoanse]] joelfeestn, dee zo roond t ''mirreweenter'' (21 december) eheuldn wördn, um t duuster en kwoade geestn te verdriewn. Toew t [[Kristendom]] köm, wör t gebroek verdreeid, en wör t bloazn gebroekt um n komst van [[Christus]] an te kondigen.
N Hoorn wör ook gebroekt um boskopn duur te geewn; de boern konn an t soort roop heurn wat r an de haande was: Of dr n keend was geboorn, of dr ene in nood was en of dr vuur gevoar ewoarskouwd wör.

Meestieds wördt r tiedens t tweeduuster ebloazn. As de vorst an de groond is dreg t geluud vearder dan as t doo is. Mangs wördt t oeteande van n hoorn op n raand van ne waterputte ezat, um zo t geluud te verstoarken.

[[ofbeelding:Midwinterhoorn.jpg|thumb|right|300x|Mirreweenterhoorn as versiering]]
N Mirreweenterhoorn is al joarn n völgebroekten versiering van huuze. Dèt kan eawngood binn of boetn wean.

==Geluud==
N Mirreweenterhoorn gef n hol, klaaglik geluud. Dèt het in t [[Tweants]] en t [[Achterhooks]] ''n Ooldn Roop''. Umdèt t in de eerste plaatse n instremeant is um boskopn oawer te brengn, en nit vuur t vermaak of vuur meziek, hef iedern mirreweenterhoorn zin eegn geluud en toonn. Doarumme is n mirreweenterhoorn n solo-instremeant. T geluud vaalt nit in aandere meziek te passen en t instremeant is doar ook nit op ofestemd. 

{{dia|Disse pagina is eskreewn in t [[Riesns]]}}

[[Kattegerie: Tweants artikel]]
[[Kattegerie: Meziek]]
[[Kattegerie: Kultuur]]
