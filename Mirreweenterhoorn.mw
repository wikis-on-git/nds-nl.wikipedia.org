{{In-espreuken|Wiki-Mirreweenter.ogg}}
[[Ofbeelding:midwinterhoorn1.jpg|thumb|200px|right|Mirreweenterhoornbloazn]]
n '''Mirreweenterhoorn''' ([[Nederlaands]]: ''midwinterhoorn'') is n oold bloasinstremeant wat nog völle wördt gebroekt in [[Tweante]], n [[Achterhook]], [[Westerwoolde|Westerwolde]] en sommige plaatsn in [[Duutslaand]] kort oawer de greanze. t Lik t meest op nen [[alpenhoorn]]. t Is n met de haand emaakten, lech eböagn hoorn van [[birk|boarkn-]], [[elze|ealzn-]] of [[willing|willingnhoolt]], met n moondstuk (de ''happe'') van [[vlier]]hoolt.

De mirreweenterhoorn is wal van [[holt|hoolt]], mear t wördt toch tot de [[kopper|kopperne]] bloasinstremeantn erèknd, umdè-j dr op dezelfde meneere geluud oet munn kriegn as oet nen [[trompet]]; duur spanning op de lipn te verheugn of te verleegn krie-j nen heugerden of nen leegerden toon. Op disse meneere krie-j dr ook alleenig mear [[natuurtoon|natuurtoonn]] oet.

==Gebroek==
t Mirreweenterhoornbloazn hef zin oorsprong in de [[Germanen|Germaanse]] joelfeestn, dee zo roond t ''mirreweenter'' (21 december) eheuldn wördn, um t duuster en kwoade geestn te verdriewn. Toew t [[Kristendom]] köm, wör t gebroek verdreeid, en wör t bloazn gebroekt um n komst van [[Christus]] an te kondigen.
n Hoorn wör ook gebroekt um boskopn duur te geewn; de boern konn an t soort roop heurn wat dr an de haande was: Of dr n keend was geboorn, of dr ene in nood was en of dr vuur gevoar ewoarskouwd wör.

Meestieds wördt dr tiedens t tweeduuster ebloazn. As de vorst an de groond is dreg t geluud vearder dan as t doo is. Mangs wördt t oeteande van n hoorn op n raand van ne waterputte ezat, um zo t geluud te verstoarken. n Aandern reedn hiervuur is det t deenk nog wal zwoar kan wordn a'j lange munn bloazn. Op n doer kö'j dr zeare oarme van kriegn.

[[Ofbeelding:Midwinterhoorn.jpg|thumb|right|300x|Mirreweenterhoorn as versiering]]
n Mirreweenterhoorn is al joarn ne völgebroekte versiering van huuze. Det kan eawngood binn as boetn wean.

==Rechtevoort==
t Mirreweenterhoornbloazn hef de leste joarn ne opleawing met emaakt. Ieder joar wördt r zelfs t Nasjonaal Kampioenskap Mirreweenterhoornbloazn eheuldn met ne opvalnd grote jeugdklasse. Op 6 jannewoarie 2008 (dreekeuningn) wör in [[Deepn]] t kampioenskap eheuldn. Hieran deedn zowat 80 jeugdleedn oet heel [[Tweante]] met.

==Geluud==
n Mirreweenterhoorn gef n hol, klaaglik geluud. Dèt het in t [[Tweants]] en t [[Achterhooks]] ''n Ooldn Roop''. Umdèt t in de eerste plaatse n instremeant is um boskopn oawer te brengn, en nit vuur t vermaak of vuur meziek, hef iedern mirreweenterhoorn zin eegn geluud en toonn. Doarumme is n mirreweenterhoorn n solo-instremeant. t Geluud vaalt nit in aandere meziek te passen en t instremeant is doar ook nit op ofestemd. Um dezelfde reedn kan dr mear eenn tegeliek bloazn, umdet t aanders nit kleenkt.

Dr wörd nog aait edisseld of op de mirreweenterhoorn non wal of nit n melodietjen espöld mut wordn. Wat leu zegnt det t lik op n melodietjen umdet det non eenmoal t gevolg is van t verheugn van de lipspannige, mear wat leu meant det t is oet te skriewn op nen muziekbalkn:

{{Meziekbalk|ClefG-1|4c1|2f1|End|4c1|4f1|2a1|End|4c1|4f1|4a1|4f1|End|4c1|4f1|4a1|4c2|4a1|4f1|4c1|4f1|4a1|4c2|End}}

== In Grönningn ==
In Grönningn is t mirreweenterhoornbloazn völle meender bekeand en meender wied verspreaid, mer der zeent verskeaidene vereanigingn dee't t nog hebt duur ezat. De leaste joarn keump der steeds meer andacht vuur disse traditsie. t Wördt nog edoan in [[Westerwolde]] roond de doarpn Wedde, Jipsinghuzen en Onstwedde, in t [[Oldambt]] in of roond Finsterwolde en in t [[Westerkertier|Westerkwarteer]] in [[Nijkèrk|Niekoark]]. De leste joarn is t bloazn ok te heurn in [[Veendam]], woer at t nog relatief niej is. Vroger gung dit, oonder n naam ''Sunt-Tomas'', saamn mit t gebroek dat alle jungs oet t doarp saamn t laand op gungn met peerdn, dat "Tomasrieden" eneumd wör. Dit was dan n good momeant vuur de jonge kearls um zik an de deerns te loatn zeen. Tegenswoordigs is dit leste gebroek oetestörvn.

== Oetgoande verbeending ==
[http://www.midwinterhoorn.nl www.midwinterhoorn.nl: ne webstea met mear infermaasie oawer n bouw van n mirreweenterhoorn]

{{Dia|Disse pagina is eskreewn en in esprökn in t [[Riesns]]}}

[[Kategorie:Tweants artikel]]
[[Kategorie:In-espreuken artikel]]
[[Kategorie:Muziekinstrumaent‎]]
[[Kategorie:Nedersaksiese kultuur]]
