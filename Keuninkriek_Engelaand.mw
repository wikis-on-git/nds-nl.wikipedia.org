[[Bestaand:Location map of England in 1700.svg|thumb|200px|'t Keuninkriek Engelaand zoas 't was tussen 1558 en 1707]]
't '''Keuninkriek Engelaand''' was, van [[927]] töt [[1707]], een [[soevereine staot]] ten noordwesten van 't [[Europese vastelaand]]. Op zien punt van grootste uutbreiding aoverspande 't de zudelijke twee darden van 't eilaand [[Groot-Brittannië]] (mit zowal 't [[Engelaand (regio)|Engelaand]] van vandage as [[Kumrië|Wales]] inbesleuten) en verscheiden umliggende eilaandties. In 't noorden haj de laandsgrèenze mit [[Keuninkriek Schotlaand]].

In 't begun was [[Winchester]] de heufdstad en veurnaamste [[paltse]], mar [[City of Westminster|Westminster]] en [[Gloucester]] kregen een haoste gelieke status, waorbij Westminster staorigan de veurkeur kreeg. In 't eerst van de 12e ieuw was Westminster, toen nog lös van naoberstad [[City of London|Londen]], de feilijke heufdstad ewörden.

[[Bestaand:Athelstan (cropped).jpg|thumb|left|200px|Æthelstan, eerste keunink van Engelaand, gef een boek an Sunte [[Cuthbert]] (uut een manuscript van een wark deur [[Beda]])]]
Engelaand as [[natiestaot]] begunde op 12 juli 927 nao een bijienkomst van vörsten uut hiel Groot-Brittannië op [[Eamont Bridge]] in [[Cumbria]]. Dizze ienheidsstaot was de uutkomst van de staorige samenvoeging van de vrogmiddelieuwse [[Angelsassen|Angelsaksische]] keuninkriekies die bekendstunden as de [[Heptarchie]]: [[East Anglia]], [[Mercia]], [[Northumbria]], [[Kent]], [[Essex]], [[Sussex]] en [[Wessex]]. 't Machtsevenwicht tussen dizze rieken was henter en twenter deur mekare ebracht deur de de [[Vikings|Vikinginvallen]]. De Angelsaksische herveraovering van de [[Danelaw|Deense gebieden]] wördden in 927 oferond deur de Angelsaksische keunink [[Æthelstan]]. Dizzend wördt vandage de dag ok eziene as de eerste keunink van 't verienigde Engelaand.

Allewal 't derop lek det 't Keltische keuninkriek [[Kornwallis|Cornwall]] midden negende ieuw al onder de macht van Wessex ekomen was, schref de geschiedschriever [[Willem van Malmesbury]] rond 1120 det Æthelstan rond 927 de Koornsen uut [[Exeter]] verdreef en de revier de [[Tamar (revier)|Tamar]] anwees as grèenze tussen Engelaand en Cornwall.

Al rap nao de [[Normandische veraovering van Engelaand]] onder [[Willem de Veraoveraar]] in 1066 begunden de Normandische pogings umme Wales te veraovern, wat mar diels lokte. Toch wördden Wales stokkien bij beetien juridisch bij Engelaand edaone, töt in de 16de ieuw de inlieving van Wales onder [[Hinderk VIII]] finaol was.

Op [[1 meie]] [[1707]] gungen de keuninkrieken Engelaand en Schotlaand samen in 't [[Keuninkriek Groot-Brittannië]], de veurloper van 't hudige [[Verienigd Keuninkriek|Verienigd Keuninkriek van Groot-Brittannië en Noord-Ierlaand]]. Allewal Engelaand sinds die tied gien soevereine staot meer is, blif 't wal een laand binnen 't Verienigd Keuninkriek, krek as Schotlaand, Wales en [[Noord-Ierlaand]].

{{Dia|Dit artikel is eschreven in 't [[Zuudwest-Drèents]].}}

[[Kategorie:Drèents artikel]]
[[Kategorie:Geschiedenis van Engelaand]]
