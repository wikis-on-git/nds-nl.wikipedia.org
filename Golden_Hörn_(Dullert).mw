[[File:Dollart-Geschichte.png|right|300px|thumb|De gebieden bie Scheemde woar 1595, 1625, 1665 en 1701 instoan vörmden de Golden Hörn]]
De '''Golden Hörn''' was n stok vun de [[Dullert]]. t Is in verschaaidene stadioms ontstoan en het om en bie 1500 zien grootste oppervlak beriekt. Sikkom 100 joar loater woer begunt mit de inpolleren. De Golden Hörn (noar t [[Nederlaands|Hollaands]] vertoal zol dat 'Gouden Hoek' wezen) lag tuzzen [[Scheemde]], [[Zuudbrouk]], [[Noordbrouk]] en [[Woldendörp]] en vörmde n soort [[fjord]]. Dit kwam deurdat t aan baaide zieden begrensd woer deur heugtes. Aan de westkaant ligt n lege rog dij ontstoan is, eerst deur aanwas, zo as t Hoogelaand hoog worden is, loater deur de duuntjes van t rivierke de Menter Ae en loater weer deur aanwas. De Golden Hörn lag den ook woar of t rivierke vrouger streumd haar, dus faailieks woer t de mond van de Menter Ai. Aan de oostkaant ligt t "Hoog van Finnerwol" dat ontstoan is deur laand-ies tiedens de lèste iestied. Dit hoog vörmt n soort van kom, dij vandoag aan n dag vuld is mit woater en t [[Oldambtmeer]] is. 

==Noam==
De noam Golden Hörn komt van de ploatsnoam ''Goldhorn'', n loug dij verzopen is in de Dullert. t Was veurtieds n goud stee om koren te verbaauwen, vandoar t woord 'gold'. t Woord 'hörn' ([[Nederlaands|Hollaands]]: (binnen)hoek) wordt in t [[Grönnegs]] ook wel broekt veur n 'gebied', zo as in de oetdrokken "doar in dij hörn/houk vun de pervìnzie/gemainte/t laand". Deurdat de Dullert nou ook n hörn haar 

n Aander theorie woar of de noam vot komt is dat t fjord denken dee aan de zeetong in [[Konstantinopel]] (noudoags [[Istanbul]]) dij ook Golden Hörn nuimd woer.

Tegenswoordeg is de noam Golden Hörn nog weer te vinden in de Grönnegse noam [[Hörn (Oldambt)|Hörn]] veur Nieuw-Scheemda, dat in de veurmoalege Golden Hörn ligt.

[[Kattegerie:Grunnegs artikel]]
[[Kattegerie:Woater in Grunnen]]
