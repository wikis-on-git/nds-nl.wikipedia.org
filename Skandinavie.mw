[[Ofbeelding:Scandinavia.TMO2003050.jpg|thumb|right|200px|Scandinavië]]
'''Skandinavië''' is n gebied in [[Noord-Europa]]. Skandinavië kan op dree verschillende manieren benaoderd wörden:

# As de puur geografiese betekenisse van Skandinavië. Dit steet gelieke an t [[Skandinaviese Schiereilaand]], dat veur t grootste deel besteet uut t [[Skandinavies Hooglaand]] (mit de laanden [[Noorwegen]] en [[Zweden]]). 
# As politiek geheel, bestaonde uut de laanden: [[Denmaark|Denemarken]], [[Noorwegen]] en [[Sveden|Zweden]].
# As histories en kultureel gebied, bestaonde uut de lidstaoten van de [[Noordse Raod]]: [[Denmaark|Denemarken]], [[Finlaand]], [[Ieslaand]], [[Noorwegen]] en [[Sveden|Zweden]]. In t Deens, Noors en Zweeds heet dit ''Norden'' (en in t Fins ''Pohjoismaat'').
 
Meesttieds wördt de tweede of de darde definisie gebreukt.

== Oorsprong ==
t Woord Skandinavië wier veur t eerst gebreukt deur [[Gaius Plinius Secundus maior|Plinius de Oldere]] (23-79) in de vorm ''Scadinauia'' en is warschienlik evormd uut de [[Old-Germaans]]e woorden 'skadin' (schao) en 'auio' (eilaand). Disse betekenisse zit ook achter lokale namen zo as t Zuud-Zweedse laandschap [[Skåne]] ''(Schonen)''.

== Laanden in Skandinavië ==
Bie Skandinavië heuren de koninkrieken [[Denmaark|Denemarken]], [[Noorwegen]] en [[Zweden]]. De overige [[Noordse laanden]]: [[Finlaand]], [[Ieslaand]] en de [[Faeröer]], doon ze der soms bie vanwegen de nauwe historiese en kulturele baanden mit de dree eneumde koninkrieken.

In de taalkundige en kulturele zin wördt de definisie van Skandinavië vake uutebreid mit alle gebieden waor ze vrogger [[Old-Noors]] praotten en waor ze noe [[Noord-Germaanse talen]] praoten.

== Skandinaviese talen ==
De talen [[Noors]] ([[Bokmål]] en [[Niejnoors]]), [[Zweeds]] en [[Deens]] wörden vake an-eduud as de Skandinaviese talen. Dit in tegenstelling töt de [[Noord-Germaanse talen]], waoronder ook [[Ieslaands]] en [[Faeröers]] vallen. De talen lieken zo op mekare dat ze onderling verstaonbaor bin. t Woord ''Skandinavies'' wördt gebreukt veur Noors, Zweeds en Deens, as t waore één taal, mar deur de Skandinaviërs zelf wördt Skandinavies veural gebreukt veur de taal die meensen uut de dree laanden mit mekaar praoten. Dat kömp derop neer dat ze der eigen taal heel dudelik uutspreken en de paor typiese woorden die uniek bin veur de eigen taal uut de weg gaon. As dat onmeugelik is, dan vervangen ze t woord deur t woord uut de taal van de persoon waor as ze mee praoten, of deur de [[Engels]]e variant. Skandinavies praoten is veur de Skandinaviërs zelf dan ook arg onnatuurlik. Ook t [[Gøtudanskt]] dat op de [[Faeröer]] en t Deens dat in [[Ieslaand]] op skoele eleerd wördt, wördt ezien as ''Skandinavies''.

Der bin ook n bulte Noord-Germaanse en [[Samies]]e dialekten. In Zweden wördt op sommige plaotsen ook wel [[Fins]] espreuken.

==Uutgaonde verwiezingen==
{{Commonscat|Scandinavia}}

[[Kategorie:Oost-Veluws artikel]]
[[Kategorie:Europa]]
