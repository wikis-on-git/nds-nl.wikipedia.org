[[Ofbeelding:Paasvuur.jpg|right|thumb|[[Boake|Poaskevuur]], n gelegenhaid woarbie n boaken nog broekt wordt ]]
n '''Boaken''' is n bult [[holt]] dij ien de braand stoken wordt. De bekendste doarvan is tegenswoordeg t poaskevuur, dat ien summege [[Tweants|Twìntse dialekten]] ook wel as [[boake]] aanduud wordt. Ien t Grunnegs kin "boaken" (mv: boakens) verwiezen noar elke branden stoapel mit n bepoalde (navigerende of seremoniele) funksie (dus nait elke brandende stoapel holt is n boaken). 

Ien de vrouge [[middelaiven]] wörren boaken veuraal broekt om nkander te woarschaauwen. n Goud veurbeeld was ien [[Skandinoavie]], woar man boakens ien de baargen stoan haar en dij aandee wanneer der gevoar (bv. n vôlk dij oorlog wol) kwam. Luu dij aan aine kaant van de baarg de boaken aanstoken, woarschaauwden hiermit de luu op de baarg en as dij ook heur boaken aandeden, den wazzen luu aan aander kaant van de baarg (en op aander baargen) ook woarschaauwd. Dizze wieze van kommuniseern hait ook wel ''woaren'', woar de woorden ''woarschaauwen'' en ''woartaiken'' ook vot kommen. Ook de [[Saksen (vôlk)|Saksen]] broekten dit. t [[Boake|Poaskevuur]] is hier tegenswoordeg nog n overbliefsel van, den nait allend mit gevoar, môr ook mit feestdoagen kommuniseerden de luu op dizze wieze mit nkander. Van oldsheer wörren ook de doden op boakens verbrand.

Ien [[Engelaand (regio)|Engelaand]] deden de luu dit ook en den veuraal, ironischerwies tegen de [[Vikingen]] oet Skandinoavie. Der bestoan nog verschaaidene baargen mit de noam "beacon-hill" (boakensheuvel). Man gaait der ook vanoet dat de Engelse [[Silbury Hill]], n soort [[wierde (toponiem)|wierde]] bie de ploats [[Avebury]] ook n zokse funksie had het. t Ligt noamelk ien t midden van verschaaidene olle stainmonumìnten, woar [[Stonehenge]] aine van is. Man gaait der vanoet dat man vanôf dit stee de seremonies ien dij hailegdommen laaidde deur middel van boakens en [[vakkel]]s. Man is nait wizze van dizze theorie, sunt der ook n holle roemte binnenien vonden is.

n Nijmoodsere vörm van de boaken is de [[lichttoren]], dij van oldsheer ien hoaven stonden. Hiermit wörren schepen ien t duuster woarschaauwt dat zai dicht bie de kost wazzen, zodat zai doar nait tegenaan voarden.

==Populère media==
Ien de populère media kommen boakens veur ien de [[fantasy]]film [[Lord of the Rings]]. Hier is n schiere veurstèllen môkt van hou dat vrouger gong. Ien dizze filmriege woarschaauwt t keunenkriek [[Gondor]] t keunenkriek [[Rohan]] en vroagt doarmit om hulp.

Ook ien de film [[Elizabeth (film)|Elizabeth]] worden boakens broekt om t Engelse leger tou woarschaauwen veur de Spoanse schepen Engelaand dij aanvalen willen.

==Boetende hìnwieze==
* [http://www.youtube.com/watch?v=i6LGJ7evrAg t Fragmìnt van Lord of the Rings, Return of the King, woar de boakens aanstoken worden op YouTube]
* [http://www.youtube.com/watch?v=1l6G3jkzoUs&feature=related Boakens ien Elizabeth: The Golden Age (ien t begun)]

[[Kategorie:Grunnegs artikel]]
[[Kategorie:Kommunikoatsiemiddel]]
