De gemeenteroad besteet uut  ekoazen volksvertegenwoordigers binnen ne gemeente. De kleinste gemeenten in Nederland, gemeenten met minder as 3000 inwoners, hebt negen roadsleden. De grootste gemeenten, gemeenten met meer dan 200.000 inwoners, hebt d’r 45. Um de veer joar bunt d’r weer verkiezingen.

Op 7 meert 2002 is de Wet dualisering gemeentebestuur inevoerd. Tot 7 meert 2002 was de gemeenteroad zo’ n betjen ’t algemeen bestuur van de gemeente. En het [[college van burgemeister en wetholders]] was een soort van dagelijks bestuur. Burgemeister en wethouders bestuurden de gemeente umdat de gemeenteroad noo eenmoal neet alle dagen bi-j mekare kan kommen um zelf de gemeente te besturen. De wetholders wu’n ekozen uut de gemeenteroad. En zo’nen [[wetholder]] bleef ok gewoon gemeenteroadslid en kon dus ook gewoon metproaten en metbeslissen in de gemeenteroad.

Moar noo is dat anders. De verholding tussen de gemeenteroad en het college van burgemeister en wethouders lik noo wal een betjen op de de verholding tussen de [[Tweede Kamer]] en de Ministers. Noo bestuurt het college van burgemeester en wetholders de gemeente. Het wark van de gemeenteroad is wat verschoven. De gemeenteroad gif noo de algemene kaders an en controleert het college van burgemeister en wetholders. Een gemeenteroadslid is doardeur noo méér volksvertegenwoordiger ewodden en he is minder gemeentebestuurder. Een roadslid mot meer als volksvertegenwoordiger overleggen met de “gewone” leu en he mot minder vergaderen op het gemeentehuus. Ten minsten, dat was de bedoeling van de Wet dualisering gemeentebestuur.

Wetholders mag nog wal ekozen worden uut de gemeenteroad. Moar als ze in de gemeenteraod zatten, dan mot ze doar uut, zo gauw as dat ze tot wetholder bunt ekozen. Want ’t sol toch raar wên as een wetholder as roadslid zichzelf sol motten controleren.

De gemeenteroad vergadert zo vake as neudig is. Meestal komt de road zo ens in de moand bi-j mekare. Maar a’j roadslid bunt, bu’j meestal ok lid van allerhande roadscommissies. In de meeste gemeenten mot een raadslid dus wal heel wat vaker dan één keer in de moand vergaderen.
 
De veurzitter van de gemeenteroad is de burgemeister. Moar as de burgemeister d’r neet is, dan zit een daorveur deur de gemeenteroad anewezen gemeenteroadslid de gemeenteroad veur. Vrogger, tot 7 meert 2002, werd de road dan veurezetten deur den wetholder den was anewezen as loco-burgemeister. Moar dat is neet meer zo. Er is ok wat dit betreft een scheiding anebracht tussen de gemeenteroad en het college van burgemeister en wetholders.

De veurzitter van de road röp de road bi-j mekare. En bi-j de uutneudiging veur de vergadering  döt he ok ne veurlopige agenda. De definitieve agenda wod vastesteld deur de road, meteen bi-j ’t begin van de vergadering. Want de road is het hoofd van de gemeente en dus bepaalt de road zelf zien eigen agenda.

Alle roadsvergaderingen begint in ’t openbaar. Iedereen mag d’r bi’j kommn zitten op de publieke tribune. Metproat’n mag trouwens meestal neet. In sommige gemeenten kriegt leu dee wat te zeggen hebt effen de gelegenheid um hun woordje te doen. Moar dat is lang neet oaveral zo.
Umdat vergaderingen openbaar bunt en leu d’r hen moet kunnen goan, mot de leu natuurlijk wal wetten wanneer d’r een roadsvergadering is. De veurzitter van de road mot deurum van te veuren openboar bekendmaken dat de gemeenteroad geet vergadaren.
 
Het kan wên dat de gemeenteroad um een goede reden neet in ’t openboar wil vergaderen. De veurzitter of een aantal roadsleden könt veurstellen in de openbare roadsvergadering dat oaver een bepaald onderwerp in beslotenheid wordt vergaderd. As zo’n veurstel wod edoane mot iedereen – behalve de roadsleden - noar buuten. En dan hef de road ’t d’r oaver of het echt neudig is in beslotenheid te vergaderen. Alleen als d’r een meerderheid veur is om in beslotenheid te vergaderen, wod er dan in beslotenheid vergadert. Is dee meerderhied d’r neet, dan mag de leu weer binnenkommen en wod d’r gewoon in het openbaar verder vergadert. 

In beslotenheid vergaderen kan zien nut he’m. Als de gemeente een groot wark wil anbesteden is het neet verstandig om van te voren in het openbaar d’r oaver te vergaderen wa’j verwacht dat het zal goan kosten. Moar in beslotenheid vergaderen mot natuurlijk neet te vake gebeuren. Want het is natuurlijk neet best veur de democratische controle.

Al dat soort dingen bunt eregeld in de Gemeentewet. Elke gemeenteroad hef ok een reglement van orde, dat de Gemeentewet anvult. Dat reglement mag natuurlijk neet tegen de Gemeentewet ingoan. En ok in dat reglement van orde is nog het een en nader e-regeld over de maneere waarop roadsvergaderingen wod eholden.

Um de gemeenteroad nog wat meer onafhankelijk te maken van het college is door de Wet dualisering gemeentebestuur noo ok in de Gemeentewet openommen dat de gemeenteroad een eigen ambtenaar krig. Dat is de [[griffier]]. In een kleine gemeente zal dat één ambtenaar wên, of zelfs minder dan één ambtenaar as een paar gemeenten samendoot met énen griffier. Moar in grote gemeenten könt ok d’r wal meer ambtenaren wên, speciaal ten dienste van de gemeenteroad. Dan heet dee ambtenaren samen  “de griffie”. En hef de griffier geen eenmanspost maar dan is de griffier chef van de ambtenaren van de griffie.

Wat nog neet arg good is geregeld in de Wet dualisering gemeentebestuur is de positie van de burgemeister. De burgemeister is veurzitter van de gemeenteroad en de burgemeister is veurzitter van het college van burgemeister en wetholders. En dat is natuurlijk wal een betjen raar a’j ‘t belangriek vindt dat de taken van de gemeenteroad en het college van burgemeister en wetholders good uut mekare mot wodden eholden.
