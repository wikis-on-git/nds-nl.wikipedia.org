De '''Nedersaksische Beweging''' is een term veur de - miest uut academici en schrievers bestaonde - beweging die rond de jaoren vieftig perbeerden de stee van 't [[Nedersaksisch]] te verbetern en contacten te leggen tussen de lu die in [[Nederlaand]] en [[Duutslaand]] gangs waren mit de streektaal. Leidende personen in dizze beweging waren onder aandern [[Kornelis ter Laan]], [[Jan Naarding]], [[Herman Bezoen]], [[Arnold Rakers]] en [[Klaas Heeroma]], de leste vanof 't [[Nedersaksisch Instituut]] an de [[Rijksuniversiteit Groningen]].

De beweging organiseerden symposia, richtten schrieverskringen en een oaverkoepelende schrieversbond op, bezon heur op menieren um 't Nedersaksisch an te fietern en kwaamp mit iene spelling veur 't hiele Nedersaksische taalgebied (de [[Vosbergenschriefwiese]]). Literaire bladen zoas ''[['t Swieniegeltje]]'' wördden op-ericht.

Teeng de jaoren zestig scheut 't aal minder op mit de beweging. Verscheiden bezielde mitwarkers, zoas Rakers en [[Jan Jans]], waren hen-egaon en de Vosbergenschriefwiese kwaamp niet van de grond. Een ni'je stimulans veur 't Nedersaksisch en wiedere streektalen kwaamp an 't end van de [[20e eeuw|twintigste ieuw]] mit de [[dialectrenaissance]], die meer van 't volk uutgiet in de vörm van beveurbeeld popmeziek en ziepriegen.

==Bron==
[http://dissertations.ub.rug.nl/faculties/arts/2003/f.g.h.loewik/ Dissertaotie ''De Twentse Beweging : strijd voor modersproake en eigenheid'']

[[Kattegerie:Letterkunde|Nedersaksische Beweging]]
[[Kattegerie:Taol|Nedersaksische Beweging]]
[[Kattegerie:Nedersaksisch|Nedersaksische Beweging]]
[[Kattegerie:Drèents artikel|Nedersaksische Beweging]]
