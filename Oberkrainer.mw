<center>''Dit artikel geet oawer de muziekstiel Oberkrainer. t Kan ook verwiezn noar n inwoner van de Sloveense regio Oberkrain ([[Gorenjska]])''</center>

----

'''Oberkrainer''' is ne stiel van muziek maken. t Is oet-eveunden duur n [[Slowenië|Slowenisen]] [[trekzak]]spöller [[Slavko Avsenik]] met zinnen band ''Die Original Oberkrainer Musikanten''. Oberkrainer is te spöllen as [[polka]] en as [[wals]]. 

Ne tradisjonele oberkrainerband besteet oet 5 instrumeanten: n trekzak, [[gitaar]], [[bariton]], [[trompet]] en [[klarinet]]. n Bariton wörd mangs ook wal vervöngen duur nen [[basgitaar]], of de beaide spölt samen. Mangs wörd der as ofwisseling ook (tweestemmig) ezungen. Disse bezetting steet skoonwal nit vaste. Der beent bands zoonder mellodiebloazers (det dut n trekzak dan), en ook wal bands met as mellodiebloazers eankelt trompetten.

n Bariton gef de moate an met körte stoten ([[stakkato]]). n Gitaar spölt hier in achtsten stakkato [[akkoord (muziek)|akkoord]]en oawerhen, woerbie elken eersten achtsten länger wörd an-eheulden as n tweeden. Hierduur ontsteet n ''springerig'' geluud. n Trekzak spölt hier dezelfde akkoorden oawerhen, vake met zesteende noten der tuskenduur. n Trompet en Klarinet spölt de mellodielienen, woerbie n trompet n eersten stem hef, en de klarinet n tweeden. Mangs wörd dezelfde mellodie (of ne variasie der op) oawer enömmen duur n trekzak.

==Naam==
t Woard ''Oberkrainer'' löt al zeen det t n [[bievooglik naamwoard]] is. De muziekstiel is ontstoan in de regio ''Oberkrain'' ([[Sloweens]]: ''Gorenjska'') in [[Slowenië]]. t Is dus "oberkrainer musik".

==Opbouw==
Oberkrainerverskes volget vake n vast mellodiepatroon. Meestal begint ze met n soort introduksie van 2 moatn, woernoa n thema begeent, wat tweemoal achter mekoar espöld wörd. Doarnoa keump n niej thema (B), of ne variasie op thema A. Vervolgens keump dr ne korte brugge van een of twee moatn, woerop Thema C begeent. Dit kan n zach en gedreagn stukn wean, woernoa D vake ne opzweepnde ofsloeting mut wean. Ze zeent hier skoonwal nit an ebeunden en köant hier van of wieken. Thema B is mangs allene mer ne variasie op A (bv duur non n trekzak t mellodiejken van A te loaten spöllen), en ook zo vuur D op C. t Komnde oawerzich löt t good zeen:

:beginstukn 
:Thema A 2x
:Thema B 2x
:Korte brugge noar C
:Thema C 2x
:Thema D 2x
:Eandmoate

Elk thema besteet oet twee groondakkoorden; as t eerste thema in C en G is, dan is vake t tweede thema in F en C.

==Beeld==
Oberkrainer röp vake t beeld op van [[Oostenriek]] en [[skiën|skivakaansies]]. Dit hef dr met te maken det disse muziekstiel in Oostenriek en de aandere [[Duuts]]talige laanden der umhen onmeundig geleefd wör, en hoonderden bandjes doar ook oberkrainer gungen maken. De sproake woerin't ezungen wör (vake ook wal duur Slavko Avsenik zelf) was ook Duuts, um zo ne gröttere ofzetmoarkt an te sprekken.

t Beeld leawt ook vake det t muziek vuur oolde leu is. Um dit te duurbrekken dee in [[2005]] n Oostenrieksen Oberkrainerband [[Global Kryner]] met an t Nasjonale Eurovisie Songfestival. Ze haalden nipt de tweede plaatse.

Ne Europese hit har n Oostenrieksen [[DJ Ötzi]] met zin nommer ''Anton aus Tirol'', n nog aait völgebroekt nommer um feeststemming te verheugn. Dit nommer dut oberkrainer met [[Dance|ellektronise muziek]] kombineern.

==Verwaante stieln==
Oberkrainer wörd vake neumd as [[volksmuziek]], en vaalt doar saamn met aandere bloasmuziekstieln oonder, zo as [[Egerländer]], skoonwal Egerländer mear n soort [[marsmuziek]] is.

==Oetgoande verbeendige==
*[http://www.youtube.com/watch?v=0Y1OG81V4T4 Slavko Avsenik - Trompeten Echo]

[[Kattegerie: Tweants artikel]]
[[Kattegerie: Meziekstiel]]
