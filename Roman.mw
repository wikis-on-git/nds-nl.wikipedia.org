[[Bestaand:Een_brogge_van_glas.jpg|thumb|170px|Veurbield van een roman: ''Een brogge van glas'' deur de Stellingwarver schriever [[Johan Veenstra]]]]
Een '''roman''' is een eschreven verhaal in [[proza|prozavörm]] van langere aosem as beveurbield 't [[kört verhaal|körte verhaal]] en de [[novelle]]. 't Woord giet terogge op de term [[Romaanse talen|Romaans]] in de zin van de Gallo-Romaanse volkstaal die hum uut 't [[Latien]] ontwikkelde, waoruut 't woord roman ontstund veur een verhaal esteld in 't Romaans.

Romans wördt op de markt ebracht in [[boek (literetuur)|boekvörm]], typisch mit een lengte van aover de honderd töt een paar honderd bladzieden. Hoe lang of een verhaal krek mut wezen um as roman te tellen, is gien mandielige opvatting aover. Vake wördt ok inholdelijke kenmarken bij de definitie betrökken: waar körte verhalen en novelles vake aover ien personage of een beparkt antal personages giet, en aover iene gebeurtenis en een beparkt antal gebeurtenissen, neigt romans dernaor bevolkt te wezen mit meer personages en hebt ze een stoerder verhaal det uut verscheiden gebeurtenissen bestiet en vake ok aover lange tied plaatseviendt. Dit bint algemiene kenmarken, waor ok zat uutzunderings op bestaot.

Romans kunt aover alles gaon en der behoeft gien mèensen in veur te komen, mar typisch is der spraoke van ien of meerdere mèensen, heur belevenissen en de ontwikkeling van heur persoonlijkheid in relatie töt heur umgevings. Deurgaons is der spraoke van [[fictie]]: kats verzunnen verhalen, of verhalen die (diels) ontliend bint an warkelijke gebeurtenissen en personen, mar waorbij die anepast bint umwille van 't verhaal.

==Geschiedenis==
[[Ofbeelding:Satyricon tailhade rochegrosse I.jpg|thumb|170px|Illustratie deur [[Georges-Antoine Rochegrosse]] veur een Fraanse uutgave van de Romeinse roman de ''[[Satyricon]]'']]
Der is een westerse geschiedenis van romanschrieverije an te wiezen die teroggegiet töt de [[Olde Griekenlaand|Griekse]] en [[Olde Rome|Romeinse]] tied. Uut de klassieke oldheid bint der vief volledige Griekse romans bewaard ebleven. Veurbielden van Romeinse romans bint de [[schelmenroman|baandrekelromans]] ''Metamorphoses'', beter bekend as ''De golden ezel'', deur [[Lucius Apuleius Madaurensis|Apuleius]] en ''Satyricon'', waorschienlijk eschreven deur [[Gaius Petronius Arbiter|Petronius]].

Ok aanderworens bestaot langere fictiewarken sinds olde tieden. Een slim vrogge roman is 't [[Japan|Japanse]] ''Genji Monogatari'' ('t Verhaal van preens Genji) van um 't jaor duzend, toe-eschreven an de schriefster [[Murasaki Shikibu]]. Mit det in [[China]] de [[boekdrokkeunst]] hum verspreidde, kreej de klassieke Chinese romans van de [[Mingdynastie]] (1368–1644). 

Een vrogge roman uut Europa is de filosofische roman ''Ḥayy ibn Yaqẓān'' (Limtig, zeune van Wakker) deur de [[Al-Andalus|Arabisch-Andalusische]] schriever [[Ibn Tufail]] (c. 1105–1185). Mit zien ''[[Don Quixote]]'', waorvan 't eerste diel in 1605 uutegeven wördden, leverde de [[Spanje|Spaanse]] schriever [[Miguel de Cervantes]] ien van de bekendste Europese romans of. De ''Don Quixote'' stiet ok an de voete van de [[moderne roman]], die hum onderscheiden lat van 't oldere genre van de [[ridderroman]].

Mit de technologische ontwikkelings van de 20ste en 21ste ieuw bint der neie vörmen ontstaon waorin romans uutebracht wördt, zoas 't [[luusterboek]], de [[internetroman]] (''web novel'') en 't [[e-boek]]. In de wereld van de [[stripverhaal|strip]] is de [[striproman]] (''graphic novel'') ontstaon: een stripboek mit romaneske trekkies, zoas een beheurlijke lengte en psychologische verdieping. Ok wördt bestaonde romans wal töt stripboeken ummewarkt.

{{Dia|Dit artikel is eschreven in 't [[Zuudwest-Drèents]].}}

[[Kategorie:Drèents artikel]]
[[Kategorie:Literatuur]]
