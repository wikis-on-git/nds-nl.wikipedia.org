[[Ofbeelding:Ellert en Brammert.jpg|thumb|Ellert en Brammert bi'j 't gelieknamige museum op [[Schoonoord (Drenthe)|Schoonoord]]]]
'''Ellert en Brammert''' bint twei beuze reuzen uut een bekende [[Drenthe|Drèentse]] [[sage]]. De sage wördt in verscheiden variaanten verteld en duukt veur 't eerst op in de ''Annales Drenthiae'' (1660) van domeneer en geschiedschriever [[Johan Picardt]].

De bekendste variaant vertelt van twei reuzen, Ellert en Brammert, die op de heide woont en veurbi'jgangers berooft en zölfs vermoordt. Deur draoden mit bellegies oaver 't heideveld te spannen, weet de rovers det d'r een slachtoffer langskump. Op een dag neemt ze een een maagien uut een dörp in de buurte gevangen. 't Kiend mut 't huus van de reuzen hemmel holden. Ze holdt heur zeuven jaoren vaste en in die jaoren krig ze zeuven kiender, die allemaole deur de reuzen vermoord wördt.

As ien dag Brammert van huus is, vrag Ellert an 't maagien um hum te scheren. Mit 't schaarpe scheermes sned ze hum de keel of en vlucht. As Brammert thuuskump en ontdekt det zien breur vermoord is, giet hi'j raozend achter 't maagien an. Hi'j hef heur haoste te pakken as ze 't olderlijk huus beriekt. In heur angst röp ze ''"Elp!"'' en slat de deure achter heur dichte. (Naor heur noodkreet wördt de latere [[buurtschop]] [[Elp]] enuumd.) De aandere dag ontdekt heur volk een grote biele in de deurstiel: Brammert hef heur net emist. De bewoners verwoest heur huzen en heur laand en trekt een ende vört um veilig te wèden.

De sage hef een internationaol bekend motief, det van de roversalarmbelle. Ellert en Brammert staot mangs ok bekend as vader en zeun. Heur huus zol een ondergronds hol op 't [[Ellertsveld]] ewest hebben. Partie vertelt d'rbi'j det Ellert en Brammert [[hunebed]]bouwers waren. Op 't Ellertsveld lig ok de (grotendiels of-egraven) [[Brammershoop]]. De Encyclopedie Drenthe Online schrif det 't Ellertsveld en de Brammershoop vernuumd bint naor de rovers; volgens de onderzuker van volksverhalen [[Ruben Koman]] bint de namen van de rovers waorschienlijk uuteprakkezeerd naor anleiding van de niet meer begrepen eerdriekskundige namen Ellertsveld en Brammershoop.

== Bronnen ==
* Ruben A. Koman (2008), ''Ellert en Brammert: een reuzenclaim van een 'Drents' roversverhaal'', Beem: Profiel
* [http://www.encyclopediedrenthe.nl/Brammershoop Encyclopedie Drenthe Online: Brammershoop]

{{DEFAULTSORT:Ellert En Brammert}}

[[Kategorie:Drèents artikel]]
[[Kategorie:Nedersaksiese kultuur]]
[[Kategorie:Sage]]
