[[Ofbeelding:Petrus_Camper_Hunebed_O1.jpg|thumb|300px|Petrus Camper zien tiekening en beschrieving uut 1781 van et hunebed van Stienwiekerwold]]
Et '''hunebed van Stienwiekerwold''' ('''O1''') was een [[hunebed]] uut de [[neolithicum|jonge stientied]] dat ston bi'j et hudige d√∂rp [[Stienwiekerwold]] in de perveensie [[Oaveriessel|Overiessel]]. De vondstplaese is op laandgoed [[De Eese]].

Et hunebed wodden veur et eerst vermeld in 1781 deur netuuronderzuker Petrus Camper, die d'r een tiekening van maekte. In dat jaor was et nog niet bezunder beschendeliseerd. Toen hunebedonderzuker perfester [[Albert van Giffen|Van Giffen]] in 1918 de plekke bezocht, trof e een kaele vlakte zunder keien an. Hi'j deu archeologisch onderzuuk; een diel van de staandspeuren bleek verdwenen te wezen. Dat gaf an dat et hunebed hiel krekt esloopt was. In plaese van verkleurings op 'e plekken waor de keien hebben estaone, was d'r iene grote verkleuring zichtber.

Uut 'e staandspeuren die d'r nog wel waren, kon ofeleid wodden dat et hunebed opebouwd was uut zes of zeuven paer ziedstienen. Et mot zo'n vieftien meter laank ewest hebben. Waorschienlijk waren d'r zes [[dekstien|dekstienen]]. De vondsten dateerden uut 3300-2950 v.Chr. Et hunebed kreeg volgens et koderingssysteem van Van Giffen de kode O1.

Onderzuuk in 1985 onder leiding van J.N. Lanting hef uutewezen dat d'r ok een stienkraans om et hunebed hef elegen, die as ok esloopt is.

Et hunebed van Stienwiekerwold is ien van de twee hunebedden waorvan bekend is dat ze hebben estaone in wat now Overiessel is. De aandere ston ten noordoosten van de [[Tweante|Twentse]] buurtschop [[Maander]].

==Bronnen==
*Hendrik Gommer (2017), ''Mythische Stenen. Deel 1: Nederland'', Mythicalstones.Eu
*InfoNu.nl: ''Ook Friesland, Groningen en Overijssel hadden hunebedden''

{{Dia|Dit stok is eschreven in et [[Stellingwarfs]] van de Kop van Overiessel.}}

[[Kategorie:Stellingwarfs artikel]]
[[Kategorie:Hunebed]]
