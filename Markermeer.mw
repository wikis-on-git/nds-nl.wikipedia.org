[[Ofbeelding:Zuiderzeewerken-NL.png|thumb|250px|Een kaorte van et gebied om et Markermeer hinne.]]
Et '''Markermeer''' (ok wel: ''Hoornse Poolder'' of ''Zudelik Iesselmeer'') is een groot meer van omdebi'j 700 vierkaante kilemeter. Et meer leit tussen [[Noord-Hollaand]], [[Flevolaand]] en et (Noordelike) [[Iesselmeer]] in. Op de meerste plakken het et meer een diepte tussen de twie en vier meter. Et meer is vernuumd naor et schiereilaand [[Marken]], dat in et zuudwesten van et meer leit.

Eerst weren der plannen om et meer in te poolderen in et ruum van de [[Zuderzeewarken]], mar die plannen bin stopzet. Omdat et Iesselmeer en et Markermeer overbliefsels bin van de [[Zuderzee]] en de meren eins een gehiel vormen is et Zudelik Iesselmeer een betere naeme veur et meer.

== Geschiedenis ==
Veurdat de zuderzeewarken van start gongen was et Markermeer een onderdiel van de Zuderzee. In de plannen van ir. [[Cornelis Lely]], wodde eerst de [[Ofsluutdiek]] anlegd, waordeur et Iesselmeer ontston. Hiernao woddden de poolders van de [[Noordoostpoolder]], [[Oostelik Flevolaand]] en [[Zudelik Flevolaand]] anlegd. Daornao was et plan om ok et Markermeer in te poolderen. Om dit te doen bin ze in [[1976]] begonnen mit de anleg van de [[Houtribdiek]], waor ok een weg op bouwd wodde (de [[N302]]), waordeur [[Lelystad]] en [[Enkhuzen]] mit mekeer verbunnen wodden. Sund de anleg van de diek is et Markermeer van et Iesselmeer scheiden.

Et inpoolderen is laeter niet weeromdri'jd om verschillende redenen. Zo speult et meer een belangrieke rolle in et instaandholen van de voegelstaand. Ok was et lastig veur de waeterhuushoolding in Noord-Hollaand. Deur et meer in te poolderen zol et grondwaeter in Noord-Hollaand de poolder instromen waordeur et gronwaeterpeil in de perveensie te leeg zol wodden. Hierdeur kan bi'jgelieks de grond votzakken.

In [[april]] [[2007]] prissenteerde staotssiktaoris [[Tineke Huizinga]] en ni'j plan veur de oolde Zuderzee. Et plan is om et gebied in drie patten te verdielen. Et Iesselmeer moet een hogere waeterstaand kriegen waor zeutwaeter in opsleugen kan wodden. Et Markermeer moet een wisselende waeterstaand kriegen veur een grotere ekelogische variaosie. Om et dadde pat, et [[IJmeer]], moet een diek legd wodden waordeur d'r bouwd kan wodden. Veerdere uutwarking moet nog tot staand kommen.

== Waeterofvoer ==
[[Ofbeelding:Markermeer.Houtribdijk.jpg|thumb|250px|De Houtribdiek en et Markermeer.]]

Et waeter in et Markermeer wodt op drie menieren ofvoerd:

*Normaol wodt et waeter deur et Iesselmeer ofvoerd.
*Zo now en dan gebeurt dit deur de Flevolaanse vaorten. Dan komt et waeter uuteinlik uut in de [[Veluweraandmeren]]. Zodoende moet et schonere waeter uut et Markermeer de belasting van [[nitraot]] en [[fosfaot]] in de raandmeren verminderen.
*Bi'j hoog waeter wodt et waeter deur et [[Noordzeekenaol]] spuid.

== Belangrieke plakken an et meer ==
Een peer grote plakken die an dit meer liggen:

*[[Lelystad]]
*[[Almere]]
*[[Amsterdam]] (mit et IJmeer)
*[[Volendam]]
*[[Hoorn]]
*[[Enkhuzen]]

== Uutgaonde verwiezings ==
*[http://www.rijkswaterstaat.nl/themas/water/vaarwegenoverzicht/markermeer/ Infermaosie over et Markermeer op de webstee van Riekswaeterstaot]

[[Kattegerie:Stellingwarfs_artikel]]
[[Kattegerie:Meer]]

[[br:Markermeer]]
[[cy:Markermeer]]
[[de:Markermeer]]
[[en:Markermeer]]
[[fr:Markermeer]]
[[fy:Markermar]]
[[ja:マルケル湖]]
[[nl:Markermeer]]
[[nn:Markermeer]]
[[pl:Markermeer]]
[[ru:Маркермер]]
