{| border=1 cellpadding=4 width=280px style="float: right; clear: right; margin: 0 0 1em 1em; background: #f9f9f9; border: 1px #aaaaaa solid; border-collapse: collapse; font-size: 95%;"
 |+<big>'''Tweante'''</big>
 |-
 | align=center colspan="2" |
{| style="background:#f9f9f9;" border="0" cellpadding="2" cellspacing="0"
 |- align=center width="120px"
 |[[Ofbeelding:Tweante.png|125px|Vlagge van Tweante]]
 |[[Ofbeelding:Wappen der Provinz Westfalen 1929.png|80px|Woapn van Westfalen, wat ook veur Tweante broekt wodt]]
 |- align=center width="120px"
 | <small>[[Vlagge van Tweante]]</small>
 | <small>[[Saksenros|Woappen van Tweante]]</small>
 |}
 |- align=center
 | colspan="2" style="background:#ffffff;" | [[Ofbeelding:LocatieTwente.png|Tweante in Oost-Nederlaand]]
 |-
 | '''[[Portoal:Tweante]]'''
 |
 |-
 | '''[[Proveensie]]'''
 | [[Oaveriessel]]
 |-
 | '''[[Heufdploats]]'''
 | [[Eanske]]
 |-
 | '''[[Streektaal|Streektaaln]]''' 
 | [[Tweants]], [[Sallaands]], [[Vjens|Vreeznvens]]
 |-
 | '''Öppervlakte'''
 | 1402 km²
 |-
 | '''[[Bevolking|Inwonners]]'''
 | 620.000 
 |-
 | '''[[Volksleed]]'''
 | [[Tweants Volksleed]]
 |-
 | '''Regionoale webstie'''
 | [http://www.regiotwente.nl/ regiotwente.nl]
 |}

'''Tweante''' is een gebeed in et oosten van [[Nederlaand]]. Et is et oostelike deel van [[Oaveriessel]] en et wörd min of mear begreansd duur de rivieren [[Regge]] en [[Deenkel|Dinkel]] en de greanzen met [[Duutslaand]] en den [[Achterhook]] in [[Gelderlaand]]. Den naam ''Tweante'' keump van den [[Latiens|Latiense]]n naam ''Tuihanti'' (of ''Tvihanti'') vuur de [[Tubanten]], een Germaans volk dat roewweg op dezelfde stea wonden in de tied van de [[Romeinse Riek|Romeinen]]. In den elfden eeuw wörden et gebeed al ''Tuente'' neumd. 

Tweante hef tegen de 620.000 inwonners en besteet oet veerteen gemeentes; [[Tweanteraand]], [[Tubbige]], [[Deenkellaand|Dinkellaand]], [[Eanske]], [[Losker]], [[Boarn]], [[Almelo]], [[Wierdn]], [[Healdern]], [[Riesn-Hooltn|Riesn-Holtn]], [[Hof van Tweante]], [[Hoksebarge]], [[Hengel (Oaveriessel)|Hengel]] en [[Oldnzel]].

==Naam==
[[Ofbeelding:Mars Thingsus, Beda and Fimmilena altar, Housesteads.jpg|thumb|left|80px|Altoarsteen van Vercovicium]]
Tweante is in olde beuke al wier te veenden as ''Tuianti ''([[798]]), ''Tueanti'' (799), ''Thuehenti'' (851), ''Tuente'' ([[11e eeuw|11den eeuw]]) en oeteindelik as ''Twenthe'' of ''Tweante''. Vroger wör de -w- as ne -u- (of -v-) eskrewen. Den naam van 798 lik dus nog aait völle op et Tweante van non. Toch dok den naam van Tweante al völle earder op. Op twee altoarsteender dee't veunden wörden bie de olde Romeinse leagerplaatse [[Vercovicium]] bie de [[Mure van Hadrianus]] in [[Engelaand (regio)|Engelaand]] (rechtevoort de stad [[Housesteads]]), steet det de ''cives Tvihanti'' ([[Latiens]] vuur ''inwonners van Tvihanti'') onderdeel warren van ne Freeske ruutersofdelige. De Romeinen huurden wal vakerder "barbaarse" leageronderdeeln in (dee neumden ze ''cunei'').

Aandere verkloarings goat det Tweante bekeand steund um öare ruuters of et gebroek van pearde. In peardenjargon is nen ''tweanter'' den naam vuur een tweejoarig peard. Een steark peard was onmisboar in de laandbouw, vuur et woark op et laand, vuur versleppen van allerhaande zaken en vuur et [[vervoor]].

Wier een aander idee is det Tweante op dezelfde manere an den naam keump as [[Dreante]] (ze liekt ja oardig op mekoar). et Woard "Tweante" zol wean ofleidt van et telwoard "twee" en Dreante zol van "dree" kommen. De [[gouw|gouwen]] Tweante en Dreante leaden vroger tegen mekoar an. Vanoet Utrecht zeen (woar dat Tweante en Dreante in de middeleeuwen allebeide bie heurden) ko'j zeggen dat Tweante et tweede gebeed van et [[Sticht]] was en Dreante et daarde.

==Laandskop==
[[Ofbeelding:De Regge bij Rectum, Twente (NL) 100 0036.JPG|thumb|right|Regge]]
Tweante is bekeand um et [[koelisselaandskop]]. Der wörd wal es ezegd det in Tweante achter elken boom een aander laandskop zit. Duur Tweante loopt verskeidene heuwelruggen, woervan as den [[Tankenbarg|Tankenboarg]] den heugsten is. Toch is Tweante vuur et grötste gedeelde vlak, wat makkelik is vuur boeren. Hierduur zee'j in Tweante völle [[weaide|weide]]laand, met doartusken holtwallen en stukken bos. Der wörd in Tweante völle [[mais]] en [[groan]] verbouwd. Dit wil hier best, umdet den boadem vuural besteet oet vetten zaandgrond.  

Een antal delen van Tweante vaalt onder natuurbeskoarming, zo as de [[Borkeld]] tusken [[Moarkel]] en [[Hooltn|Holtn]]. Hier gröaite [[Jeneverbees|wakelbuske]]. B[[bos|os]], [[heede]] en akkerlaand wessels mekoar of. Aandere bekeande natuurgebeeden in Tweante zint de verskeidene zaandverstoewings, zo as et [[Lutterzaand|Lutter-]] en et [[Buurserzaand]]. 

In Tweante zit völle [[keukenzalt|zolt]] in den boadem. Um det noar böawten te halen stoat der vuural in Oost-Tweante de kenmoarkende kleine zolthuuskes. De grote zoltwinner Akzo Nobel hef een heel fabriek loaten bouwen an et [[Tweantekanaal]] bie [[Hengel (Oaveriessel)|Hengel]].

Tweante lig ongevear tusken twee rivierkes: [[Deenkel|Dinkel]] en [[Regge]]. Aandere (keunstmoatige) waterweagn zint et [[Tweantekanaal]], [[Skipbekke]], en et [[Almelo-Nothorn]]kanaal.

==Verleden==
===Ooldheid===
Tweante wörd al froai lange bewond. Bie [[Oatmörske]] en [[Maander]] zint [[voestbiele|voestbielen]] eveunden dee as eskatt wordt op 130.000 [[Jezus Kristus|v. Kr.]], oet de [[Iestied]]. Disse zollen van de [[Neanderthaler]]s kommen. Dee treuken ook duur Tweante en deden op [[peard]]e en [[muskusos|muskusossens]] jagen. Ok in 2022 wörden spoors van Neanderthalers eveunden op nen akker bie Maander.<ref>https://nos.nl/artikel/2429959-voorwerpen-van-meer-dan-40-000-jaar-oud-gevonden-op-twentse-akker</ref> Doo as de Iestied heanig an vuurbie was, treuken de leu mear binnen een gebeed rond en deden mear ofwesselend etten. De ieskappe treuk zik terugge en de verskeidene heuwels blewen achter. Dee kömmen vol met [[birk|baarke]]n- [[eekn|eken]]- en aandere loofbeume. Töt ong. 4500 v. Kr. bleef dit zo. Dit neumt de gelearden de [[middelsteentied]]. Doarnoa begunnen de leu met boeren in plaatse van verdan rond te trekken en te leawen as [[jager-verzamelaar|jager-gadderaar]]s. Oet dissen tied komt de grafheuwels bie et ''Springendal'' bie Oatmörske en op de [[Borkeld]] bie [[Maarkel]]. Bie Maander wör bie ofgreawings nen mummifiseerden kearl eveunden oet den tied, den as ze de "Man van Maander" eneumd hebt.<ref>Es, W.A. van, e.a., Archeologie in Nederland: de rijkdom van het bodemarchief (Amsterdam, Amersfoort 1988)</ref><ref>Louwe Kooijman, L.P., e.a., Nederland in de prehistorie (Amsterdam 2005).</ref>

Zo tusken 2100 vuur en 700 noa Kristus leawden de leu aal mear samen. Zo konden ze mekoar helpen en kennis en veardigheden oetwesselen. Dit was et begin van de [[Bronstied|Broonstied]] en later de [[Iezertied]]. Ieder kon zik zo toospitsen op één deel van et (oawer)leawen. Den enen kon bievuurbeeld good pötte bakken en den aander kon good kleare maken. Der wör ook aal mear eruuld. Duur brokken van [[oer]] oet de grond te halen, te verhitten en te bewaarken, learden de leu iezer te maken. Hierduur kregen ze nieje materialen en gereedskoppen, dee as et leawen makkeliker maakten.<ref>Eijken, E.D., Compendium van het Overijssels recht vόόr 1811 (Kampen 2007).</ref><ref>Slicher van Bath, B.H., Mensch en land in de Middeleeuwen (Assen 1944).</ref>

===Tvihanti===
Den [[Romeinse Riek|Romeinsen]] geskiedkeundigen [[Publius Cornelius Tacitus]] beskreef in zien woark ''Germanica'' de verskillende [[Germanen]]volker dee as in Noord-West Europa leawden. Ook de zogenaamde ''Tvihanti'' of ''Tuihanti'' beskrif he. Dee zollen samen met verskeidene aandere stämme den Romeinsen keizer [[Germanicus]]  anvöllen hebben in et joar 14 noa Kristus. Zowat 300 joar later gungen de Tvihanti wier tegen de Romeinen an et vechten. Ditmoal was Konstantijn keizer. Den slachten öar of.

Aanderzieds gung nen groep Tvihanti met op nen Romeinsen veeldtocht noar [[Vercovicium]] in Noord-[[Engelaand (regio)|Engelaand]], as ruuters in een [[Freeslaand|Freesk]] leageronderdeel. Zee wordt eneumd op twee altoarsteender dee as bie de [[Mure van Hadrianus]] eveunden zint en dee as ewiedet zint an den Romeinsen god [[Mars (god)|Mars]] en den Germaansen God [[Thincso]].

=== Sassen ===
Vanof et viefde joarhonderd kömmen de [[Saksen (vôlk)|Sassen]] vanoet et hudige Noord-Duutslaand verdan wiedter noar et zuudwesten in et hudige Nederlaand. Zo kregen ze aal mear invlood in Tweante. Wellicht hef der ne gesteurde inmenging west. Vanof dee tied har Tweante in ieder geval mear kenmoarken gemeen met de noordoostelikere Sassengebeden. De tradisies en wieze van samenleawen wörden van umliggende volker oawer enömmen. De sproake dee vanof dee tied ekuierd wörd en dee as leu begunnen op te skriewen, wörd rechtevoort [[Ooldsassies]] eneumd. Disse sproake wör met enömmen bie invasies van [[Engelaand (regio)|Engelaand]], in samenwoarking met de [[Angelen]] en de [[Juten]]. Doar mengden et zik met de dialekten van dee aandere beide volker, woerduur as et non bekeand steet as [[Angelsassies]], of [[Ooldengels]]. Of hier ook leu oet Tweante an metdoan hebt, is neet met zekerheid te zeggen. De oawerinkomsten in de sproake zint in ieder geval nog good te zeen. Ook wörden huuze in Tweante volgens den [[Sassiese bouwstiel|Sassiesen bouwstiel]] emaakt (et [[Lös hoes]]). Rechtevoort wordt hier mangs nog ellemeanten van in huuze stopt.

===Middeleeuwen===

[[Ofbeelding:Oldenzaalplechelmus1.jpg|thumb|left|250px|[[Oldenzaal]], [[Sint-Plechelmusbasiliek]]. Tiedens de Middeleewen was dit healigdom um de relieken van [[Plechelmus]] n beevoartsplek]]

An et eande van et achtste joarhonderd, noa ne lange riegel [[Saksenoorloogn|Sassenoorlogen]], köm Tweante onder et [[Frankiese Riek]] van [[Koarel n Grootn|Koarel den Groten]]. Hee kreeg der et strabaante Sassenvolk onder duur leagerplekken te stichten, zo as bie [[Oldnzel|Oldenzel]]. Det keump van et Fraankiese woard ''Olde Sala'', wat ''olde zale ''betekent. Deftige leu harren vroger ne grote zale um rechtdag, vergoaringe en feeste te holden. Tweante hung nog aait de olde Germaanse goden an. Mear onder et Fraankiese beweend voorden Koarel den Groten met geweeld et [[Kristendom]] in. Et was óf bekearn óf vermoord worden. Det gung nog neet zonder slag of stoot, want bievuurbeeld in [[Deaventer]] wörden vanoet Tweante vake de kaarken platbraandt, zo as den van den [[Angelsassen|Angelsassies]]en monnik [[lebuïnus|Leefwin]]. Pas doo as Sassiese leiders zo as [[Widukind|Wittekeend]] zik deupen leuten, volgden öare anhangers. De olde [[germanen|germaanse]] heiligdommen wörden ummebouwd töt kaarken en kapellen. Den Sassiesen oadel gung zik duur et nieje Fraankiese leenrecht gedreagen as [[Feodalisme|feodale]] klasse.
 
Zo ongevear in et 10de joarhonderd köm Tweante onder besteur van et [[Sticht Utrecht]] en wör et deel van et [[Oaversticht]]. Gedoerende de middeleeuwen besteurden eerst nen groaf -  nen hogen hear onder den bisskop - de strekke vanoet zinnen borg in [[Goor]]. Later köm et besteur in haande van nen [[laanddrost]], den as duur nen bisskop ekeuzen wör. In et 11de of 12e joarhonderd wör Noord-Tweante (um [[Emmelkaamp]]) van Tweante ofskeiden en gung bie de [[Graofschop Benthem|Groafskop Beantem]] heuren Et bleef nog wal onder Utrechts besteur.

[[Ofbeelding:Delden_Twickel.jpg|thumb|180px|[[Twickel|Hoes Twickel]] bie et städken [[Dealdn]], sticht in [[1347]]]]

Acht Tweantse plaatsen kregen stadsrechten:
*[[Almelo]]
*[[Dealdn]]
*[[Deepn]]
*[[Eanske]]
*[[Goor]]
*[[Oldnzel]]
*[[Oatmörsken]]
*[[Riessen]]

Oldenzel was in de Middeleeuwen de grötste en vuurnaamste stad van Tweante.

In dee tied har Tweante verskeidene [[klooster]]s: et [[Sunt-Antoniusklooster]] in [[Albeargn|Albeargen]], et [[Sunt-Catharinaklooster]] in Almelo, et [[Sunt-Agnesklooster]] in Oldenzel en et [[t Stift|Stift]] in [[Weersel]]. Tiedens de [[reformasie]] wörden disse kloosters der achterhen doan en de goderen innömmen duur de [[Stoaten van Oaveriessel|Stoaten van Oaweriessel]]. allene et Stift bleef bestoan as instelling vuur oadelike meadkens.

===Haanze===
Noa 1100 köm ook de [[Haanze]]tied op. Oawer de binnenrivieren wör der heanig an een haandelsnetwaark an elegd tusken [[Noordoost-Nederlaand]] en [[Noord-Duutslaand]] en van doaroet met [[Skandinavië]]. Disse haandel brachten welstaand bie vuural de gröttere steaden as [[Oldnzel]] in Tweante en [[Deaventer]], [[Zwolle]] en [[Kampen (Overiessel)|Kaampen]] in de rest van [[Oaweriessel]]. Ook kleandere städkes, dee as onder de grötteren waarkten, kregen der wat van met, zo as [[Goor]], [[Dealdn|Dealden]] en [[Riessen]]. Disse tied was bepoalend vuur de kultuur en sproake van Noordoost-Nederlaand en Noord-Duutslaand, mer ook van Skandinavië. De invlood van de Middelnedersaksiese sproake op et hudige [[Noors]], [[Deens]] en [[Zweeds]] was zo slim, det volgens den Noordsen deskeundigen Didrik Arup Seip de "Noren rechtevoort nog gin twee töt dree minuten met mekoar kuieren köant zonder Saksiese wöarde te gebroeken".<ref>[http://germanic.eu/Middle-Low-German-loanwords-in-the-Scandinavian-languages.htm Germanic.eu. Edward Smith. Middle Low German Loanwords in the Scandinavian Languages.] 2011.</ref>

===Tachtigjoarigen Oorlog===
Tiedens den [[Tachtigjoarigen Oorlog]] lea Tweante verskeidene moalen middeln in et oorlogsgebeed. In [[1597]] köm heel Tweante in [[Stoatse partieje|Stoatse]] haande duur den veeldtocht van preens [[Maurits van Oranje]] (den [[Tweantsen Oorlog]]). De [[Rooms-Katholieke Karke|Roomske]] poaters wörden inwisseld vuur [[protestaants]]e ([[kontraremonstraant]]se) [[domie]]s. [[Boarne]] kreeg nen [[Luther]]sen domie en [[Hengel (Oaveriessel)|Hengel]] nen [[remonstraant]].

Den [[Spanje|Spaansen]] veeldhear [[Spinola]] hereuwerden Oldnzel in [[1605]] op de Stoatsen. et [[Twaalfjaorig bestaand|Twaalfjoarige bestaand]] van [[1609]] gaf dudelikheid: Oldnzel bleef Spaans. Noa ofloop van et bestaand in [[1621]] verdreef [[Ernst Casimir van Nassau-Dietz]] in [[1626]] de Spanjolen. et lik der op det disse Spaanse tied der vuur zorgd hef det grote delen Tweante nog aait Roomsk zint. De vrea wör eteeknd in [[1648]] met de [[Vrea van Meunster]].

===17e en 18e joarhonderd===
[[Ofbeelding:Brager.jpg|thumb|200px|Historiese boerderieje ''De Brager'' in [[Geestern]], in de kenmoarkende bouwstiel van de strekke]]
Noa den oorlog köm der nen röstigen en walvoarenden tied. Tusken [[1650]] en [[1660]] wörden verskeidene patriciërshuze bouwd, zo as et vuurmoalige Reijgershoes in [[Dealdn|Dealden]], et Cremershoes in Oatmörsken en et [[Palthehoes]] in Oldenzel. et Roomske volk mocht feitelik nit oetkommen vuur öar geleuf. Ne kapelle in [[Maarkel]] met een reliek van et Heilige Blood, ne belangrieke stea vuur beevoartn, wör dichte metseld. De preesters mossen in et verbörgene den Heiligen Mis opdreagen in umbouwde huze en sköppes op et plattelaand. In Almelo zat ne kleine groep [[Deupszinnigen]], dee't in [[1684]] toostemming kregen van den Hear van Almelo um ne kaarke te bouwen.

Doomoalig roadshear van [[Hollaand (gewest)|Hollaand]], [[Johan de Witt]], skreef in nen breef op [[30 oktober]] [[1654]] det he et in et zinne har um Tweante bie Hollaand te nemmen. Hee skreef det der Tweantse jonkhearen warren woer as he good met kon, en det Tweante good te verdeadigen was tegen Oranjezinnige steaden zo as [[Kampen (Overiessel)|Kampen]] en [[Zwolle]]. Oeteindelik deed he et toch mear nit, umdet he zik bangen vuur nen opstaand.<ref>Twente was bijna deel van Holland, [[De Twentsche Courant Tubantia]], 10 oktober 2007</ref>

In [[1665]] en [[1666]], tiedens den [[Tweeden Engels-Neerlaandsen Oorlog]], mos Tweante et lieden duur [[Bernhard von Galen]] (''Bommen Bearnd''), [[Bisdom van Meunster|Preens-Bisskop van Meunster]]. Hee leut [[Loster|Lösker]] en [[Riesn|Riessen]] in braand stekken, en et Hoes Almelo köm der ook nit best of. In [[1672]] köm Bommen Bearnd wier en heul Tweante bezet töt en met [[1674]]. Zo wör et Roomske geleuf wier stoatsreligie in Tweante. In [[Oldnzel|Oldenzel]] en [[Goor]] wörden de vrogere Roomske kaarken wier opbouwd.

Et eande van et zeuwnteende en een groot deel van et achtteende joarhonderd was der gin oorlog. Et antal inwonners van Tweante nöm beheurlik too. Op et plattelaand kömmen der aal mear kötterboeren. In dissen vuur-industriëlen tied warren de ''fabrikeurs'' van belang. Det warren koopleu dee as volk goaren verkopen deden. Doarmet deed et volk an [[hoesweawerieje]]. De fabrikeurs köchten dan et wöawene linnengood wier en verkochten det duur in Hollaand. In Boarne steet nog et [[Bussemakerhoes]] oet [[1779]], et olde hoes van ene van disse fabrikeurs. In Tweante wör völle linnen wöawen. in [[Riesn|Riessen]] deden ze völle met [[jute]]. In et 18e joarhonderd köm der een niej soort linnen bie: et ''bombezien'', wat ne linnene skearing har en nen katoenen inslag.

===Bataafse Reppubliek/Keuninkriek Hollaand===
De proveensie Oaweriessel wör in [[1795]] deel van de [[Batoafse Republiek|Bataafse Reppubliek]] en gung in [[1806]] oawer töt et [[Keuninkriek Hollaand]]. De macht van de keuning wör slim in edamd en et besteur gung op de skuppe. Keuning [[Napoleon Bonaparte]] köm in [[1809]] in Tweante. De kaarken oet de plaatsen met ne mearderheid an [[Rooms-Katholieke Karke|Rooms-Katholieken]], zo as in [[Oldnzel|Oldenzel]], [[Tubbig]]e, [[Hoksebarge]] en [[Oatmörske]] wörden an de Rooms-Katholieken toowezen.

In [[1810]] wör et Keuninkriek Hollaand in eliewd bie et [[Fraanske Keaizerriek|Fraanske Keizerriek]]. In [[1811]] heffen keizer Napoleon de olde bestuursvörme op en stelden gemeentes en rechtbaanken in. Hiermet köm een eande an Tweante as bestuurseenheid; et [[drostambt]] Tweante en et drostambt [[Deepn|Depen]]-Hoksebarge wörden op ehewen. Zeuwenteen gemeentes wörden der in evoord: [[Almelo]], [[Boarn]], [[Dealdn|Dealden]], [[Deanekaamp]], [[Deepn|Depen]], [[Eanske]], [[Hengel (Oaveriessel)|Hengel]], Hoksebarge, [[Lösker]], [[Maarkel]], Oldnzel, Oatmörske, [[Riessen]], Tubbige, [[Vjenne]], [[Weersel]] en [[Wierdn|Wierden]]. Disse warn ongevear van denzelfden umvaank as de olde richterambte. Doar warren et de steaden nit met eens. Doarumme wörden in [[1818]] Almelo en Dealden op esplitst in Ambt en Stad Almelo en Ambt en Stad Dealdwn. Eanske wör esplitst in Eanske en [[Lönneker]]. et Boetengebeed van de gemeente Oldnzel wör bie Lösker edoan.

==Ekonomie==
Inwonners van Tweante stoat duur mekaar bekeand as leu dee't gin tied vernöalt, mer anpakt. Doarumme trekt völle bedrieve noar Tweante.

De belangriekste steaden in Tweante zint [[Eanske]], [[Hengel (Oaveriessel)|Hengel]] en [[Almelo]]. [[Oldnzel]] en [[Riesn|Riessen]] zint rechtevoort steark in opkomst. Disse steaden ontwikkeln zik pas in de negenteende eeuw, doo as de fabrikeurs van [[Textiel|linnengood]] noar disse kontrein kömmen. Oet disse tied zint ok de völle [[baan|autobane]]n in et gebeed anlegd vuur et anveuren van grondstofn en et oetvoren van et linnengood. De produktie van linngood gung duur töt in de joarn zeuvntig, doo't de industrie instörtten deur konkureansie oet Azië. n Anleg van de autobaan [[Rieksweg 1|A1]] noar de Duutse steeden [[Osnbrug]], [[Hannover]] en [[Berlien]] zoargn vuur nen niejn impuls vuur de Tweantse ekonomie.

Rechtevoort zint der in Tweante völle bouwbedrieve. Vuural Riessen steet laandelik bekeand um de völle bouwondernemmings dee't der zint. Ook op aandere industriële vlakken dreeit Tweante good met. Dr zint onmeundig völle [[vervoor|vrachtboern]], mer ok verpakkings-, isolasie-, skilders- en ellektriesbedrieve.

n Naam Twente wördt aal mear gebroekt in bedriefsnaams, umdet et ne oetstroaling van betrouwboarheid gef en verbundigheid met de klant. Enkele vuurbeelden zint Twenteplant, Twente Milieu, Motorservice Twente, Tw&ce en de aparte ofdeling Twents van busbedrief Connexxion. 

[[Ofbeelding:Oostendorperwatermolen.jpg|250px|left|thumb|n Traditioneel Tweants gebouw: [[Oostendörper Watermeuln]] in Hoksebarge.]]

==Kultuur==
===Volksoard===
Oawer Tukkers bestoat verskeidene stereotiepn, dee't vake helemoal nit woar zint. Tukkers zelf hebt vuur öare strekgenoten per plaatse bepoalde stereotiepe kenmoarken. Leu van boeten Tweante skeart de Tukkers meestal oawer eenn kam. Boetnstoanders zeet leu oet Tweante meestal as n heanig, geleuwig, terugge trökken volk, met n apart geveul vuur humor en ne biezeundere, indirekte manere van kuiern. Ne bekeande sprökke in Tweante zelf is skoonwal: "Tukkers holdt van n kort gebed en nen langn metworst", woeroet blik at ze nit tevölle tied verknooit an zweaverige, ontastboare dinge, mer gearne anpakt en good wat etten doot. Wieter zint der vuur n antal döarpe en steaden vaste stereotiepn, dee't mangs lienrecht teegnoawer mekaar stoat: leu oet [[Riessen]] zint [[gerefformeerd]] (''fien'') en achterbaks, mer ook plichtstrouw en betrouwboar, leu oet [[Eanter]] zint krang en geslötn, mer heel gastvriej en nemt et neet zo nauw, leu oet [[Hengel (Oaveriessel)|Hengel]] hebt et met zikzelf etröfn (ook wal ''Hengeler weend'' eneumd), leu oet de umgewing [[Tubbige]] en [[Geestern]] zint loomp en onbenullig en leu oet [[Almelo]] zint asosjaal en zitt bie thoes, of ze zint juust n betten kak. Zo as aaltied bie stereotieppen wörd een kenmoark van één persoon oetvergroott en toopast op de hele gemeenskop.

===Geleuf===
Tweante is van vrogger oet ne [[Rooms-Katholieke Karke|Rooms]]e regio, mer in n paar steeden en dörpe besteet ne [[protestant|gerefformeerd]]e meerderheid. Vuural [[Riesn|Riessen]] steet bekeand um ziene gerefformeerde gemeenschop, terwiel der noar verholding mear zwoar-gerefformeerden in et [[Venne]] zitt. Vuural de westerlike streppel van Tweante, met [[Hoksebargen]] in et zuuden töt an [[Vroomshoop]] in et noorden is heuwdzakelik Protestaants. Vake is der in döarpe nog ne tweedeling tusken Protestaants en Katholiek, zo as bievuurbeeld in [[Eanter]], woer't zelfs beide partiejn nog ne eegne muziekverenige hebt. Doar teagnoaver is et noordoosten van Tweante heuwdzakelik Katholiek, met as bekeandste vuurbeeld de Healige [[Plechelmus]]basiliek in [[Oldnzel]]. In de grote steaden wont völ [[Islam|Moslims]], vuural in [[Almelo]], woer at ne relatief grote groep [[Turkije|Turkken]] wont. Doarnöast zit der in Tweante de grötste groep [[Suryoye]] van Neerlaand, dee't hoaste allemoal lid zint van de olde [[Orthodox Kristelike Karke]].

===Tradisies===
Tweante steet bekeand um et behoald van ziene oalde gebroeken en tradities, zooas et [[mirreweenterhoorn|mirreweenterhoornbloazen]], et [[klootscheetn|klootscheeten]] en et stokken van [[boake]]s. Met [[Poasken]] wördt in [[Oatmörsken]] biej de roomsen et [[vlöggeln]] doan duur de [[poaskearls]]. In westelik Tweante goat ze um poasken hen [[eierkuuln]].
Umdat n groot deel van Tweante Katholiek is, wördt ok hier [[carnaval|karnaval]] vierd. Vuural [[Oldnzel]] is bekeand um et oetbeundige karnaval wat der vierd wörd. et Wörd zelfs et grötste karnaval van ''boawen de riviern'' eneumd.

Vuural de wat kleindere steeden en döarpe onderholdt nog de [[noaberskop|noaberplicht]], woerbie't alle noabers mekoar biestoat as et neudig is. Det kan wean met et verzörgen van n hof, zorgen vuur de beeste, sorteern van de post en planten water doon as ene van de families met vakaansie is. As der ne trouwerieje te viern is (of zovöljoarige brulfte) goat de noabers met mekaar hen ''greun haaln'', en bouwt ze vuur n ingaank van et trouwnde of jubileernde stel ne [[boage]] van danntäkke. De vrouwleu volt dan reuskes van papier, dee't in de boage komt te hangn.

===Sproake===
Oonderzeuk oet 2005 hef oet ewezen at 62% van de Tukkers et [[Tweants]] nog elken dag gebrok, en mear as 40% van de ondervroagden least zowat elke wekke wal Tweants. Zelfs 69% gef an at ze in thoes eawnvölle Tweants en Neerlaands sprekt.<ref>Bloemhoff, H. et al. ''Taaltelling Nedersaksisch: Een enquête naar het gebruik en de beheersing van het Nedersaksisch in Nederland''. Groningen: Sasland (2005). 39-40.</ref> Et Tweants is n dialekt van van de [[Westfaals]]e tak van et [[Neersassies]], wat in [[Neerlaand]] seend [[1996]] offisjeel duur de [[EU]] as streksproake is erkeand in et [[Europees Haandves veur regionale taolen of taolen van minderheen|Europese haandvest vuur regionale sproakn]]. Et Tweants is roewweg in te deeln in [[Oost-Tweants]] en [[Tweants-Groafskops]]. Den lesten wörd ook in et noorden van n [[Achterhook]] esprökn. Et is doarumme nit helemoal dudelik woer as et Tweants ophold en Achterhooks begeent. Et [[Vjens]] is n geval apart, doar veend iej nen tuskenvörm van et olde Westfaals en et hudige Tweants, vuural duur de [[Brekking (taal)|klaankbrökke]] in wöarde as ''wjean'' (wean) en ''edwoan'' (edoan). In [[Eanter]] en [[Riesn|Riessen]] hef et dialekt nog wier aandere klaankken en weurde. Noa n [[Tweede Wereldoorlog|Tweeden Wearldoorlog]] wör et op de skoln of eroaden Tweants met de keender te kuiern, umdet dit slecht zol wean vuur öare sproakoontwikkeling. Dit zorgen der vuur det Tweants vandaag n dag völle meender kuierd wörd as vuur dee tied. Nieje onderzeukken hebt anteund det et kuiern van n meardere sproakn/dialektten juust good is, skoonwal et nog aait lastig is de olders hiervan te oawertuugn. Et verbetterde zelfbeeld van Tweante en et sukses van de [[voetbal]]klub [[FC Tweante]] hef de greutsigheid van de Tukkers an ewakkerd, en zorget aal mear vuur ne opleawing van et Tweants.

Nen oaverzicht van de karakteristiekken van et Tweants kö-j veenden op et [[Tweants weurdnbook]].

===Arzitektuur===
[[Ofbeelding:Aan de Stegge-GebouwMei2009.jpg|thumb|left|150px|Heuwdkantoor ''Aan de Stegge'' oet [[Goor]]]]

In Tweante, en feitelik et hele [[Neersassies]]e gebeed ha'j vuur de leste doezend joar de [[lös hoes|lösse huuze]], woerin't leu en deers in ene ruumte saamn onder ene kappe leawn. In et [[TwentseWelle]]museum hebt ze zo n lös hoes op woare grötte noa ebouwd. Van oldsher zint in Tweante völle gebouwe te veenden in de [[Sassiese bouwstiel]]. Det beteeknt det de huuze in verholding ne grote kappe hebt en lege muurkes um n geraamte met dikke balkns, woerbie't de kappe mangs wal 2/3 van de hele heugte inneamp. Vake zat op disse huuze ne reetne kappe op. 

Duur de verniejde bouwtechniekken zint der in Tweante völle niejerwetse huuze bie ekömn, mer völle leu loatt in öare huuze nog olde Sassiese kenmoarken verwoarken, zo as ne reetne kappe, of et heultne beschot an de vuurgewel. Ook nemt nog völle leu n [[gewelteekn|gewelteekken]] an n gewel, of as ze ginne peuntkappe hebt, as versierige an de mure bie de vuurdure of binnenshoes. 

Umdet in Tweante völle bouwbedriewe zitt, komt der ook n antal [[arzitektuur|arzitekten]] op of. n Biezeunder gebouw is van et [[Goor]]se bouwbedrief ''Aan de Stegge'', wat volledig in [[Friedensreich Hundertwasser]]stiel is ebouwd. Dissen ontwoarper steund bekeand um zinne klurige ontwoarppen en gebroek van natuurlike vörme.

===Etten en drinken===
[[Ofbeelding:Kreantewegge.jpg|thumb|right|180px|Kreantewegge in de wege]]
Skoonwal Tweante aait deel hef west van gröttere kulturele strekken woarbie ze voodselgebroekken oawernömn, zint der n antal gerechten dee't as "typies Tweants" bekeand stoat. Ene van de bekeandste Tweantse gerechte is de [[kreantewegge]]. Dit is nen langn [[krentenstoete|kreantenstoeten]] met völle kreanten en rozienn der in. et Is vake n laank brood (mangs wal mear as nen meter), wat van vroger oet bakken wör um de geboorte van keender te viern. et Wörd rechtevoort nog aait an dikke pläkke sneeden met ne loage botter der op, en gearne bie de koffie egetn, skoonwal et nit aait mear met geboortes te maakken hef.

n Aander bekeand gerecht oet Tweante is de [[bakworst]]. Dit is nen dikke, krudigen worst van voarkensvleis, met ne duursnede van 15cm. n Worst wörd in dikke pläkke sneeden en op ebakken in de panne. et Wörd meestal in et weenter egetn, en normaalgesprökken nit bie et oawndetten mer tusken de middag, bv. op de stoete. Dissen worst is nog aait slim populear.

Aandere "typies Tweantse" gerechte zint [[stip in de pan]] en [[balkenbriej]], skoonwal dit hoaste nit mear egetten wörd. Met de komst van völle immigraanten in de tweede helfte van et [[20e eeuw|20e joarhonderd]] is et Tweantse etpatroon beheurlik oetebreided. Oawer et algemeen doot Tukkers gearne vleis etn.

t Bekeandste drinkken oet Tweante mut ongetwiefeld [[Grolsch]] beer wean. Skoonwal dit van oorspronk oet et [[Achterhook]]se [[Grolle]] keump, steet de brouwerieje rechtevoort in [[Bokel (Eanske)|Bokel]] en is et doarumme vuur völle leu non n Tweantsen beersoort. Aandere Tweantse beersoorten zint [[Twents Bier|Tweants Beer]] oet [[Hengel (Oaveriessel)|Hengel]] en [[Huttenkloas]]. Tweante steet ook bekeand um de völle kruudnbitters dee't der distilleerd wordt. elk döarpken hef vuur aparte geleagnheeden of vierings wier n apart bittertjen.

=== Muziek ===
[[File:Ilse DeLange parkpop 25juni2006.jpg|thumb|270x270px]]
Wat volksmuziek angeet is Tweante van oldsher net as umliggende strekken ne ofspegeling van et gröttere Saksische verbaand. Um tradities te bewoaren zint der een antal klompendans-vereniges, dee as olde [[Nedersaksische volksleidjes|Nedersaksiese verskes]] spölt zo as de [[Driekusman|''Driekusman'']]'' ''en ''Ik goa met mien meakken noar Hoksebarge too''. Vanweage de nauwe sociale samenhank op 'n boer in Tweante is muziekmaken een belangriek onderdeel van völle gemeenskoppen. De lokale harmoniejen en fanfares köant op een beheurlik ledenantal rekkenen. In Eanske zit et ArtEZ-konservatorium, woer as studenten klassieke en lechte muziek studeren köant. Wieters zint der völle kleine rockbandjes en groepkes kameröade dee't vuur de wille muziekmaken doot.

Op et vlak van popmuziek is Tweante ginnen onbekenden. In de joaren '50 van de 20e eeuwe raken zangeresse [[Olga Lowina]] in heel Nederland bekend as de Jodelkeuniginne oet Bokel. En de groep Teach-In oet Eanske wust in [[1975]] et [[Eurovisie Songfestival]] te winnen met öaren inzending ''Ding-a-Dong''. Zangeresse [[Marga Bult]] oet [[Lattrop]] skoren met öare groep [[Babe (muziekgroep)|Babe]] vanof [[1981]] meardere hits en deed as Marcha in [[1987]] met an et Eurovisie Songfestival, woeras he viefdes wör en de publiekspries kreeg. Ondertusken is ook [[Ilse DeLange]] oet [[Almelo]] landelik duurebrökken met grote nummer 1-hits as ''The Great Escape'' en ''Incredible''. Popzangeresse [[Sanne Hans]] oet [[Eanske]] kreeg in [[2012]] onder artiestennaam ''Miss Montreal'' de [[Schaal van Rigter]] oetreikt, umdet öar nommer ''Wish I Could'' in 2011 et vaakst edreeid was vuur nationaal radiostation [[3FM]].

[[Thomas Berge]] oet [[Hoksebarge|Hoksebargen]] is landelik ook ginnen vrömden. Berge breuk met 12 joar duur met zin Hollandse versken ''Mijn Luchtballon''. Hee kreeg völle anhangers van et Hollaandse leavensleed, mer wol toch mear de pop- en rockkante oet. In 2013 köm he doarumme met zin album ''Berge Verzet''.  
== Media ==
In Tweante kö'j verskeidene [[kraante]]n leazn. n Bekeandsten is de [[De Twentsche Courant Tubantia|Tweantse Courant Tubantia]], dee onderdeel is van oetgewerieje Wegener Group. In sommige deeln van Tweante is van deezelfde oetgewerieje [[de Stentor]] te kriegn. Wieters is der nog et wekblad [[De Roskam]]. Doarnöast zint der nog ontelboare lokale kreantjes, dee't zik vuural richtet op lokaal niejs. 

t Bekeandste radio- en tellevisiestasjon oet Tweante is [[RTV Oost]]. Disse zeander richt zik op heel Oaweriessel, mer de heuwdstudio steet in [[Hengel (Oaveriessel)|Hengel]]. Völle gemeenstes hebt n eegn radio- en tellevisiestasjon vuur noodberichten en lokaal niejs. Verbeunden an et wekblad De Roskam is der ook Roskam TV, woerin as lange interviews heulden wordt met leu dee wat vuur Tweante doot of beteeknt.

n Wat better bekeand lokaal radiostasjon is [[RegioFM]] oet Wierdn.
==Sport==
In Tweante zitt twee profesjonele [[voetbal]]klubs in de [[Earedivisie]]; [[Heracles Almelo|Heracles]] oet [[Almelo]] en [[FC Tweante]] oet [[Eanske]]. Dissen lesten klub wör in [[2010]] Neerlaands Kampioen, en wör tweedes in [[2011]]. Nöast disse voetbalklubs steet Tweante bekeand as [[peard|peardestrekke]]; verskeidene internasjonale springruuterkampioenen komt oet (of woont in) Tweante, zo as [[Gert-Jan Bruggink]], [[Gerco Schröder]] en [[Jos Lansink]]. Doarnöast komt der verskeidene [[zwemmen (sport)|Olympische zwemkampioenn]] oet Tweante, zo as [[Marleen Veldhuis]] en [[Hinkelien Schreuder]].

Wieders komt der verskeidene [[wielrennen|profwielrenners]] oet Tweante, zo as [[Bram Tankink]] oet [[Hoksebarge]] en old-wearldkampioen [[Hennie Stamsnijder]] en zinn zönne [[Tom Stamsnijder|Tom]] oet [[Eanter]].

De bekeandste Tweantse streksport is nog aait et [[Klootscheetn|Klootskeetn]]. Hierbie mut deelnemmers met nen met lood verzwöarden höltenen bal (nen kloot) in zo min meugelik wörpe nen vuurofbepoalden ofstaand oflegn. Disse sport wörd vuural vuur et plezeer edoan, mer in bv. [[Geestern]] en [[Tubbige]] zint der hele ''klootskeetvereniges'', dee't zelfs metdoot an et [[Europees Kampioenskop Klootskeetn]]. Den eerstten hef zelfs n eegn klubhoes. Deelnemmers köant ook nog onderling geeld inzetten op wee't der geet winn of et antal wörpe. Klootskeeten is ne geleefde bezigheid bie personeels- of familiefeestjes. De spört wörd ook in Noord-Duutslaand, Engelaand, [[Italië]] en [[Ierlaand (laand)|Ierlaand]] edoan.

==Plaatsen in Tweante==
[[Albeargn]] - [[Almelo]] - [[Beantel]] - [[Beckum]] - [[Böaningn]] - [[Bokel (Eanske)]] - [[Bokel (Hoksebarge)]] - [[Boorn]] - [[Boornerbrook]] - [[Brammel]] - [[Breklenkaamp]] -  [[Broenehaar]] - [[Buurse]] - [[Dealdn|Dealden]] - [[Dealdnerbrook]] - [[Dealdner Es]] - [[Deankaamp]] - [[Deepn|Deeppen]] - [[Doarle]] - [[Döarningn]] - [[Dulder]] - [[Ealsn|Ealsen]] - [[Eanske]] - [[Eanter]] - [[Epnzoalder]] - [[Eul]] - [[Fleringn]] - [[Gammelke]] - [[Geestern]] - [[De Glanerbrug]] - [[Goor]] - [[Haadorp]] - [[Haarbig]] - [[n Ham]] - [[Harke]] - [[Hoarle (Tubbige)|Hoarle]] - [[Hoksebarge]] - [[Heldern]] - [[Hengel (Oaveriessel)|Hengel]] - [[Hengevelde]] - [[Hertem]] - [[De Hoeve (Hoksebarge)|De Hoeve]] - [[Hoge Heksel]] - [[Holthuuzn|Holthuuzen]] - [[Honesch]] - [[Iepelo]] - et [[t Langnven|Langnven]] - [[Lattrop]] - [[Langel (Hoksebarge)]] - [[Lemsel]] - [[Lönnker]] - [[Loster]] - [[De Lut]] - [[Mariaparochie]] - [[Maander]] - [[Maanderven]] - [[Maarkel]] - [[Maarkvelde]] - [[Mekkelhorst]] - [[Nijverdal]] - [[Noord Döarningn]] - [[Nötter (Wierdn)|Nötter]] - [[Nutter]] - [[Oagel]] - [[Oatmörsken]] - [[Oaverdeenkel|Oaverdinkel]] - [[Oazele]] -  [[Old Oatmörsken]] - [[Oldnzel]] - [[Ossel]] - [[Reetmölle]] - [[Rektum (Wierdn)|Rektum]] - [[Reutum]] - [[Riesn|Riessen]] - [[Rossum (Oaveriessel)|Rossum]] - [[Soasel]] - [[Stepel]] - [[Stokkum (Hof van Tweante)|Stokkum]] - [[Sunnoa]] - [[Tilgt]] - [[Tubbig]] - [[Twekkel]] - [[Vas]] - et [[t Vjenne|Vjenne]] - [[Vroomshoop]] - [[Weersel]] - [[Westerhaar]] - [[Wiene]] - [[Wierdn|Wierden]] - [[Zeander]] - [[Zeldam]] - [[De Zoeke]]

{{Bron|<references/>}}

[[Kategorie:Tweants artikel]]
[[Kategorie:Tweante| 1]]
