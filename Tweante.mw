{| border=1 cellpadding=4 width=280px style="float: right; clear: right; margin: 0 0 1em 1em; background: #f9f9f9; border: 1px #aaaaaa solid; border-collapse: collapse; font-size: 95%;"
 |+<big>'''Tweante'''</big>
 |-
 | align=center colspan="2" |
{| style="background:#f9f9f9;" border="0" cellpadding="2" cellspacing="0"
 |- align=center width="120px"
 |[[Ofbeelding:Tweante.png|125px|Vlagge van Tweante]]
 |[[Ofbeelding:Sin escudo.svg|80px|Gin woapn]]
 |- align=center width="120px"
 | <small>[[Vlagge van Tweante]]</small>
 | <small>Woapn van Tweante</small>
 |}
 |- align=center
 | colspan="2" style="background:#ffffff;" | [[Ofbeelding:LocatieTwente.png|Tweante in Oost-Nederlaand]]
 |-
 | '''[[Portoal:Tweante]]
 |
 |-
 | '''[[Proveensie]]'''
 | [[Oaveriessel]]
 |-
 | '''[[Heufdploats]]'''
 | [[Eanske]]
 |-
 | '''[[Streektaal|Streektaaln]]''' 
 | [[Tweants]], [[Sallaands]], [[Vjens|Vreeznvens]]
 |-
 | '''Öppervlakte'''
 | 1402 km²
 |-
 | '''[[Bevolking|Inwonners]]'''
 | 620.000 
 |-
 | '''[[Volksleed]]'''
 | [[Tweants Volksleed]]
 |-
 | '''Regionoale webstie'''
 | [http://www.regiotwente.nl/ regiotwente.nl]
 |}

'''Tweante''' is n gebeed in t oostn van [[Nederlaand]]. t Is t oostelik deel van [[Oaveriessel]] en t wörd min of mear begreansd duur de riviern [[Regge]] en [[Deenkel]] en de greanzn met [[Duutslaand]] en n [[Achterhook]] in [[Gelderlaand]]. n Naam ''Tweante'' is ofkomstig van n [[Latiens]]n naam ''Tuihanti'' (of ''Tvihanti'') vuur n Germaans volk dat in den hook wonn in de tied van de [[Romeinse Riek|Romeinen]], de [[Tubanten|Tubaantn]]. In de elfde eeuw wördn t gebeed al ''Tuente'' neumd. 

Tweante hef teegn de 620.000 inwonners en besteet oet veerteen gemeentes; [[Tweanteraand]], [[Tubbige]], [[Deenkellaand]], [[Eanske]], [[Losker]], [[Boarn]], [[Almelo]], [[Wierdn]], [[Healdern]], [[Riesn-Hooltn]], [[Hof van Tweante]], [[Hoksebarge]], [[Hengel (Oaveriessel)|Hengel]] en [[Oldnzel]].

==Naamnherkomst==
[[Ofbeelding:Mars Thingsus, Beda and Fimmilena altar, Housesteads.jpg|thumb|left|80px|Altoarsteen van Vercovicium]]
Tweante is in de oolde beuke al terugge te veendn in 798 as ''Tuianti'', in 799 as ''Tueanti'', in 851 as ''Thuehenti'', as ''Tuente'' ([[11den eew]]) en oeteaindelik as ''Twenthe'' of ''Tweante''. Vroger wör de -w- as ne -u- (of -v-) eskreewn, en n naamn van 798 lik dus nog aait völle op t Tweante van non. n Naamn van Tweante dok eawnwal al völle earder op. Op twee oolde altoarsteender dee't veundn wördn bie de oolde Romeinse leagerplaatse [[Vercovicium]] bie de [[Mure van Hadrianus]] in [[Engelaand (regio)|Engelaand]] (woer't rechtevoort de stad [[Housesteads]] lig), steet det de ''cives Tvihanti'', wat [[Latiens]] is vuur ''inwonners van Tvihanti'',  oonderdeel warn van ne Freeske ruutersofdelige. t Köm in dee tied wal vakerder vuur det de Romeinen "barbaarse" leageronderdeeln (dee't ze ''cunei'' neumdn) inhuurdn.

Aandere verkloarings goat det Tweante bekeand steund um öare ruuters of t gebroek van pearde. In eulder [[Tweants]] is nen ''tweanter'' namelik n naam vuur n tweejoarig peard. n Steark peard was onmisber in de landbouw, wat toertieds in Tweante al bedreewn wör, vuur t woark op t laand, vuur verslepn van allerhaande zaakn en vuur t [[vervoor]].

Wier n aander idee is det Tweante op dezelfde manere an n naam keump as [[Dreante]] (ze liekt ja oardig op mekoar). t Woard "Tweante" zol wean ofleaidt van t telwoard "Twee" en Dreante zol van "dree" komn. De [[gouw|gouwen]] Tweante en Dreante leadn vroger teegn mekoar an.

==Laandskop==
[[Ofbeelding:De Regge bij Rectum, Twente (NL) 100 0036.JPG|thumb|right|Regge]]
Tweante is bekeand um t [[koelisselaandskop]]. Dr wörd wal es ezegd det in Tweante achter elken boom n aander laandskop zit. Duur Tweante loopt verskeaidene heuwelrugn, woervan't n [[Tankenboarg]] n heugsten is. Tweante is skoonwal vuur t grötste gedeelde vlak, wat makkelik is vuur de boern. Hierduur zee'j in Tweante völle [[weaide]]laand. Dit wörd of ewisseld met hooltwaln en stukn bos. Dr wörd in Tweante völle [[mais]] en [[groan]] verbouwd. Dit wil hier best, umdet n boadem vuural besteet oet vetn zaandgroond. n Antal deeln van Tweante vaalt oonder natuurbeskoarming, zo as de [[Borkeld]] tusken [[Moarkel]] en [[Hooltn]]. Hier zeent völle [[Jeneverbees|jeneawerbeazn]] te veendn. In Tweante is völle ofwisseling tusken [[bos]], [[heede]] en akkerlaand. 

Aandere bekeande natuurgebeedn in Tweante zeent de verskeaidene zaandverstoewings, zo as t [[Lutterzaand|Lutter-]] en t [[Buurserzaand]].

In Tweante zit völle [[keukenzalt|zoolt]] in n boadem. Um det noar böawtn te haaln zeent dr, vuural in Oost-Tweante, de kenmoarkende kleaine zoolthuuskes ebouwd. De Akzo Nobel hef t wat grötter an epakt en hef ne hele fabriek loatn bouwn an t [[Tweantekanaal]] bie [[Hengel (Oaveriessel)|Hengel]].

Tweante lig ongevear tusken twee rivierkes: [[Deenkel]] en [[Regge]]. Aandere (keunstmoatige) waterweagn zeent t [[Tweantekanaal]], [[Skipbekke]], en t [[Almelo-Nothorn]]kanaal.

==Geskiedenisse==
===Ooldheaid===
Tweante wörd al froai lange bewoond. Bie [[Oatmörske]] en [[Maander]] zeent [[voestbiele|voestbieln]] eveundn dee't eskatt wordt op 130.000 [[Jezus Kristus|v. Kr.]], oet de [[Iestied]]. Disse zoln van de [[Neanderthaler]]s komn, dee't ook duur Tweante treukn en jaagn op [[peard]]e en [[muskusos]]n. Doo't de Iestied heanig an vuurbie was, bleewn de leu mear binn een gebeed roondtrekn, en deedn mear ofwisselnd etn. De ieskappe treuk zik aal mear terugge, en de verskeaidene heuwels bleewn achter, dee't vol kömn met [[birk|baark]]n- [[eekn]]- en aandere loofbeume. Töt ong. 4.500 v. Kr. bleef dit zo, en dit neumt ze de [[middelsteentied]]. Doarnoa begunn de leu te boern, in plaatse van verdan roond te trekn en te leawn as [[jager-verzamelaar|jager-verzamelder]]s. Oet disse tied komt de grafheuwels, dee't eveundn zeent bie t ''Springendal'' bie Oatmörske en op de [[Borkeld]] bie [[Maarkel]]. Bie Maander wör bie ofgreawings nen mummifiseerden kearl eveundn oet dee tied, den't ze de "Man van Maander" hebt eneumd.<ref>Es, W.A. van, e.a., Archeologie in Nederland: de rijkdom van het bodemarchief (Amsterdam, Amersfoort 1988)</ref><ref>Louwe Kooijman, L.P., e.a., Nederland in de prehistorie (Amsterdam 2005).</ref>

Geleaidelik an, zo tusken 2.100 v. Kr. en 700 n. Kr. gungn de leu aal mear saamn leawn, um mekoar te helpn en bie te stoan met kennis en veardigheedn. Dit was t begin van de [[Broonstied]] en later de [[Iezertied]]. Ieder kon zik zo toospitsen op één deel van t (oawer)leawn. n Een kon dan bv. good pötte bakn en n aander kon good kleare maakn. Dr wör ook aal mear eruuld. Duur brokn van [[oer]] oet de groond te haaln, te verhitn en te bewaarken kreegn de leu nieje materiaaln en gereedskopn dee't t leawn makkeliker maakn.<ref>Eijken, E.D., Compendium van het Overijssels recht vόόr 1811 (Kampen 2007).</ref><ref>Slicher van Bath, B.H., Mensch en land in de Middeleeuwen (Assen 1944).</ref>

===Tvihanti===
n [[Romeinse Riek|Romeinsen]] geskiedkeundigen [[Publius Cornelius Tacitus]] beskreef in zien woark ''Germanica'' de verskilnde [[Germanen|Germaann]]volker dee't in Noord-West Europa leawdn. Ook de zogenaamde ''Tvihanti'' of ''Tuihanti'' wordt eneumd, dee't saamn met verskeaidene aandere stämme n Romeinsen keaizer [[Germanicus]] zoln hebn anvöln in t joar 14 noa Kristus. Zowat 300 joar later gungn de Tvihanti wier teegn de Romeinn an t vechten. Dit moal was Konstantijn keaizer. Den slachten öar of.

Aanderzieds gung nen groep Tvihanti met op nen Romeinsen veeldtocht noar [[Vercovicium]] in Noord-[[Engelaand (regio)|Engelaand]], as ruuters in n [[Freeslaand|Freesk]] leageroonderdeel. Zee wordt eneumd op twee altoarsteender dee't bie de [[Mure van Hadrianus]] zeent eveundn en dee't ewiedt zeent an n Romeinsen god [[Mars (god)|Mars]] en n Germaansen God [[Thincso]].

===Middeleewn===

[[Ofbeelding:Oldenzaalplechelmus1.jpg|thumb|left|250px|[[Oldenzaal]], [[Sint-Plechelmusbasiliek]]. Tiedens de Middeleewn was dit healigdom um de relieken van [[Plechelmus]] n beevoartsplek]]

Vanof t viefde joarhoonderd kreegn de [[Saksen (vôlk)|Sassen]] aal mear invlood in Tweante. Wellich hef dr ne bepoalde gesteurde inmenging west. Vanof dee tied har Tweante mear kenmoarkn gemeen met de noordoostelikere Sassengebeedn.

An t eande van t 8ste joarhoonderd köm Tweante oonder regearing van t [[Frankiese Riek]], met [[Koarel n Grootn]]. Hee kreeg dr t strabaante Sassenvolk oonder duur leagerplekn te stichten, zo as bv. bie [[Oldnzel]], wat keump van t oolde woard ''Olde Sala'', wat ''oolde woonstea'' beteeknt. Tweante was lange nog [[Headendom|heaidens]] bleewn, mear oonder de Fraanken wör t [[Kristendom]] invoord. Det gung nog nit zoonder slag of stoot, want dr beent verhaaln bekeand det bievuurbeeld in [[Deaventer]] vanoet Tweante vake de koarken wörden platbraand, zo as den van n [[Angelsassies]]en monnik [[lebuïnus|Leefwin]]. Pas doo't leaiders zo as [[Widukind|Wittekeend]] zik leutn deupn, leutn öare volgers t zik ook gewordn. De oolde [[germanen|germaanse]] heailigdommen wördn ummebouwd töt koarkn en kapeln. n Sassiesen oadel gung zik duur t nieje Fraankiese leenrecht gedreagn as [[Feodalisme|feodale]] klasse.
 
Zo ongevear in t 10de joarhoonderd köm Tweante oonder besteur van t [[Sticht Utrecht]], en wör t deel van t [[Oaversticht]]. Gedoerende de middeleewn besteurden eerst nen groaf -  nen hoogn hear van n bisskop - de strekke vanoet zinnen borch in [[Goor]]. Later köm t besteur in haande van nen [[laanddrost]], den't duur nen bisskop wör ekeuzn. In t 11de of 12e joarhoonderd wör Noord-Tweante (um [[Emmelkaamp]]) van Tweante ofskeaidn en gung bie de [[Graofschop Benthem|Groafskop Beantem]] heuren, mear bleef nog wal oonder t Utrechtse besteur

[[Ofbeelding:Delden_Twickel.jpg|thumb|180px|[[Twickel|Hoes Twickel]] bie t städken [[Dealdn]], sticht in [[1347]]]]

Acht Tweantse plaatsen kreegn stadsrechten:
*[[Almelo]]
*[[Dealdn]]
*[[Deepn]]
*[[Eanske]]
*[[Goor]]
*[[Oldnzel]]
*[[Oatmörsken]]
*[[Riessen]]

Oldnzel was in de Middeleewn de grötste en vuurnaamste stad van Tweante.

In dee tied har Tweante verskeaidene [[klooster]]s: t [[Sunt-Antoniusklooster]] in [[Albeargn]], t [[Sunt-Catharinaklooster]] in Almelo, t [[Sunt-Agnesklooster]] in Oldnzel en [[t Stift]] in [[Weersel]]. Noa de [[reformasie]] wördn disse kloosters dr achterhen doan en de godern innömn duur de [[Stoaten van Oaveriessel|Stoatn van Oaweriessel]]. allene t Stift bleef bestoan as instelling vuur oadelike meakns.

===Tachtigjoarigen Oorlog===
Tiedens n [[Tachtigjoarigen Oorlog]] lea Tweante verskeaidene moaln midln in t oorlogsgebeed. In [[1597]] köm heel Tweante in [[Stoatse partieje|Stoatse]] haande duur n veeldtocht van preens [[Maurits van Oranje]] (n [[Tweantsen Oorlog]]). De [[Rooms-Katholieke Karke|Roomske]] poaters wördn inwisseld vuur [[protestaants]]e, ([[kontraremonstraant]]se [[domie]]s. [[Boarne]] kreeg nen [[Luther]]sen domie en [[Hengel (Oaveriessel)|Hengel]] nen [[remonstraant]].

n [[Spanje|Spaansen]] veeldhear [[Spinola]] hereuwerden Oldnzel in [[1605]] op de Stoatsen. t [[Twaalfjaorig bestaand|Twaalfjoarige bestaand]] van [[1609]] gaf dudelikheaid: Oldnzel bleef Spaans. Noa ofloop van t bestaand in [[1621]] verdreef [[Ernst Casimir van Nassau-Dietz]] in [[1626]] de Spanjooln. t lik dr op det disse Spaanse tied dr vuur zorgd hef det grote deeln Tweante nog aait Roomsk zeent. De vrea wör eteeknd in [[1648]] met de [[Vrea van Meunster]].

===17e en 18e joarhoonderd===
[[Ofbeelding:Brager.jpg|thumb|200px|Historiese boerderieje ''De Brager'' in [[Geestern]], in de kenmoarkende bouwstiel van de strekke]]
Noa n oorlog köm dr ne röstige en walvoarnde tied. In de joarn tusken [[1650]] en [[1660]] wördn verskeaidene patriciërshuze bouwd, zo as t vuurmoalige Reijgershoes in [[Dealdn]], t Cremershoes in Oatmörsken en t [[Palthehoes]] in Oldnzel. t Roomske volk mocht feaitelik nit oetkomn vuur öar geleuf. Ne kapelle in [[Maarkel]] met n reliek van t Heailige Blood, ne belangrieke stea vuur beevoartn, wör dichte messeld. De preesters mosn in t verbörgene n Heailigen Mis leazn in umbouwde huze en sköppes op t plattelaand. Dr was in Almelo ne kleaine groep [[Deupszinnigen]], dee't in [[1684]] toostemming kreegn van n Hear van Almelo um ne koarke te bouwn.

Doomoalig roadshear van [[Hollaand (gewest)|Hollaand]], [[Johan de Witt]], skreef in nen breef op [[30 oktober]] [[1654]] det he t in t zinne har um Tweante bie Hollaand te nemn. Hee skreef det dr Tweantse joonkhearn warn woer't he good met kon, en det Tweante good te verdeadigen was teegn Oranjezinnige steadn zo as [[Kampen (Overiessel)|Kampen]] en [[Zwolle]]. Oeteaindelik deed'e t toch mear nit, umdet'e zik bangen vuur nen opstaand.<ref>Twente was bijna deel van Holland, [[De Twentsche Courant Tubantia]], 10 oktober 2007</ref>

In [[1665]] en [[1666]], tiedens n [[Tweeden Engels-Neerlaandsen Oorlog]], mos Tweante t liedn duur [[Bernhard von Galen]] (''Bomn Bearnd''), [[Bisdom van Meunster|Preens-Bisskop van Meunster]]. Hee leut [[Loster|Lösker]] en [[Riesn]] in braand stekn, en t Hoes Almelo kömn dr ook nit best of. Later, in [[1672]] köm Bomn Bearnd wier, en heul Tweante bezet töt en met [[1674]], woerduur t Roomske geleuf wier stoatsreligie was in Tweante. In [[Oldnzel]] en [[Goor]] wör wier begunn met t opbouwn van de vrogere Roomske koarkn.

t Eande van t zeuwnteende, en n groot deel vant achtteende joarhoonderd wör dr gin Oorlog evoord, en t antal inwonners van Tweante nöm beheurlik too. Op t plattelaand kömn dr aal mear kötterboern. In disse vuur-industriële tied warn de ''fabrikeurs'' van belang: det warn koopleu dee't volk goarn verkochn en ze doarmet an [[hoesweawerieje]] te helpn, en later t wöawne linngood kochn en duurverkochn in Hollaand. In Boarne steet nog t [[Bussemakerhoes]] oet [[1779]], t oolde hoes van ene van disse fabrikeurs. In Tweante wör völle linn wöawn, in [[Riesn]] deedn ze völle met [[jute]]. In t 18e joarhoonderd köm der n niej soort linn bie: t ''bombezien'', wat nen linnen skearing har en n ketoenn inslag.

Teegn t eande van t achtteende joarhoonderd nöm de godsdeenstvrieheaid too en konn de eerste roomske koarken wordn ebouwd um de vrogere koarkskuurn te vervangn.

===Bataafse Reppubliek/Keuninkriek Hollaand===
De proveensie Oaweriessel wör in [[1795]] deel van de [[Batoafse Republiek|Bataafse Reppubliek]] en gung in [[1806]] oawer töt t [[Keuninkriek Hollaand]]. In disse tied wör de macht van de keuning slim in edamd, en t besteur gung op de skuppe. Keuning [[Napoleon Bonaparte]] köm in [[1809]] in Tweante. De koarken oet de plaatsen met ne mearderheaid an [[Rooms-Katholieke Karke|Rooms-Katholiekn]], zo as in [[Oldnzel]], [[Tubbig]]e, [[Hoksebarge]] en [[Oatmörske]] wördn an de Rooms-Katholiekn tooweezn.

In [[1810]] wör t Keuninkriek Hollaand in eliewd bie t [[Fraanske Keaizerriek]]. In [[1811]] hefn keaizer Napoleon de oolde bestuursvörme op en steldn de gemeentes en rechtbaankn in. Hiermet köm n eande an Tweante as bestuurseenheaid; t [[drostambt]] Tweante en t drostambt [[Deepn]]-Hoksebarge wör op eheewn. Zeuwnteen gemeentes wördn dr in evoord: [[Almelo]], [[Boarn]], [[Dealdn]], [[Deanekaamp]], [[Deepn]], [[Eanske]], [[Hengel (Oaveriessel)|Hengel]], Hoksebarge, [[Lösker]], [[Maarkel]], Oldnzel, Oatmörske, [[Riessen]], Tubbige, [[Vjenne]], [[Weersel]] en [[Wierdn]]. De gemeentes warn ongevear van n zelfden umvaank as de oolde richterambte. Doar warn t de steadn nit met eens. Doarumme wördn in [[1818]] Almelo en Dealdn op esplitst in Ambt en Stad Almelo en Ambt en Stad Dealdn. Eanske wör esplitst in Eanske en [[Lönneker]]. t Boetngebeed van de gemeente Oldnzel wör bie Lösker edoan.

==Ekonomie==
Inwonners van Tweante stoat duur mekaar bekeand as leu dee't gin tied vernöalt, mer anpakt. Doarumme trekt völle bedriewe de leste joarn noar Tweante.

De belangriekste steedn in Tweante bint [[Eanske]], [[Hengel (Oaveriessel)|Hengel]] en [[Almelo]]. [[Oldnzel]] en [[Riesn]] beent rechtevoort steark in opkomst. Disse steedn ontwikkeln zik pas in de neegnteende eeuw, doo't de fabrikeurs van linngood noar disse kontrein kwamn. Oet disse tied bint ok de völle [[baan]]n in t gebeed anlegd vuur t anveurn van groondstofn en t eksporteern van t linn. De produktie van linngood gung duur töt in de joarn zeuvntig, doo't de industrie instörtn deur konkureansie oet Azië. n Anleg van de autobaan [[Rieksweg 1|A1]] noar de Duutse steedn [[Osnbrug]], [[Hannover]] en [[Berlien]] zoargn vuur nen niejn impuls vuur de Tweantse ekonomie.

Rechtevoort bint dr in Tweante völle bouwbedrieve. Vuural Riesn steet laandelik bekeand um de völle bouwoondernemmings dee't dr bint. Ook op aandere industriële vlakn dreeit Tweante good met. Dr bint onmeundig völle [[vervoor|vrachtboern]], mer ok verpakkings-, isolasie-, skilders- en ellektriesbedrieve.

n Naam "Twente" wörd aal mear gebroekt in bedriefsnaams, umdet t ne oetstroaling van betrouwboarheaid gef en verbeundigheaid met de klaant. Eankele vuurbeelden zeent Twenteplant, Twente Milieu, Motorservice Twente,  Tw&ce, de aparte ofdeling Twents van busbedrief Connexxion. 

[[Ofbeelding:Oostendorperwatermolen.jpg|250px|left|thumb|n Traditioneel Tweants gebouw: [[Oostendörper Watermeuln]] in Hoksebarge.]]

==Kultuur==
===Volksoard===
Oawer Tukkers bestoat verskeaidene stereotiepn, dee't vake helemoal nit woar zeent. Tukkers zelf hebt vuur öare strekgenootn per plaatse bepoalde stereotiepe kenmoarken. Leu van boetn Tweante skeart de Tukkers meestal oawer eenn kam. Boetnstoanders zeet leu oet Tweante meestal as n heanig, geleuwig, terugge trökn volk, met n apart geveul vuur humor en ne biezeundere, indirekte manere van kuiern. Ne bekeande sprökke in Tweante zelf is skoonwal: "Tukkers hooldt van n kort gebed en nen langn metworst", woeroet blik at ze nit tevölle tied verknooit an zweaverige, ontastboare dinge, mer gearne anpakt en good wat etn doot. Wieter zeent dr vuur n antal döarpe en steadn vaste stereotiepn: leu oet [[Riessen]] zeent [[gerefformeerd]] (''fien'') en achterbaks, leu oet [[Eanter]] zeent krang en geslötn, leu oet [[Hengel (Oaveriessel)|Hengel]] hebt t met zikzelf etröfn (ook wal ''Hengeler weend'' eneumd), leu oet de umgewing [[Tubbige]] en [[Geestern]] zeent loomp en onbenullig en leu oet [[Almelo]] zeent asosjaal en zitt bie thoes. Zo as aaltied bie stereotiepn wörd een kenmoark van één persoon oetvergroott en toopast op de hele gemeenskop.

===Geleuf===
Tweante is van vrogger oet ne [[rooms]]e regio, mer in n paar steedn en dörpe besteet ne [[protestant|gerefformeerd]]e meerderheid. Vuural [[Riesn]] steet bekeand um ziene gerefformeerde gemeenschop. Doar teagnoaver is t noordoostn van Tweante vuural katteliek, met de Healige [[Plechelmus]] in [[Oldnzel]]. In de grote steadn wont völ [[Islam|Moslims]], vuural in [[Almelo]], woer at ne relatief grote groep [[Turkije|Turkn]] wont. Doarnöast zit dr in Tweante de grötste groep [[Suryoye]] van Neerlaand, dee't hoaste allemoal lid zeent van de oolde [[Orthodox Kristelike Karke]].

===Tradisies===
Tweante steet bekeand um ziene oalde gebroekn en tradities, zooas t [[mirreweenterhoorn]]bloazn, t [[klootscheetn]] en t stokken van [[boake]]s. Met [[Poasken]] wördt in [[Oatmörsken]] biej de roomsn t [[vlöggeln]] doan duur de [[poaskearls]]. In westelik Tweante goat ze um poasken hen [[eierkuuln]].
Umdat n groot deel van Tweante katteliek is, wördt ok hier [[carnaval|karnaval]] vierd.

===Sproake===
Oonderzeuk oet 2005 hef oet eweezn at 62% van de Tukkers t [[Tweants]] nog elken dag gebrok, en mear as 40% van de oondervroagden least zowat elke wekke wal Tweants. Zelfs 69% gef an at ze in thoes eawnvölle Tweants en Neerlaands sprekt.<ref>Bloemhoff, H. et al. ''Taaltelling Nedersaksisch: Een enquête naar het gebruik en de beheersing van het Nedersaksisch in Nederland''. Groningen: Sasland (2005). 39-40.</ref> t Tweants is n dialekt van van de [[Westfaals]]e tak van t [[Neersassies]], wat in [[Neerlaand]] seend [[1996]] offisjeel duur de [[EU]] as streksproake is erkeand in t [[Europees Haandves veur regionale taolen of taolen van minderheen|Europese haandvest vuur regionale sproakn]]. t Tweants is roewweg in te deeln in [[Oost-Tweants]] en [[Tweants-Groafskops]]. Den lestn wörd ook in t noordn van n [[Achterhook]] esprökn, en t is doarumme nit helemoal dudelik woer't Tweants ophoold en Achterhooks begeent. t [[Vjens]] is n geval apart, doar veend iej nen tuskenvörm van t oolde Westfaals en t hudige Tweants, vuural duur de [[Brekking (taal)|klaankbrökke]] in wöarde as ''wjean'' (wean) en ''edwoan'' (edoan). In [[Eanter]] en [[Riesn]] hef t dialekt nog wier aandere klaankn en weurde. Noa n [[Tweede Wereldoorlog|Tweedn Wearldoorlog]] wör t op de skooln of eroadn Tweants met de keender te kuiern, umdet dit slecht zol wean vuur öare sproakoontwikkeling. Dit zorgen dr vuur det Tweants vandaag n dag völle meender kuierd wörd as vuur dee tied. Nieje oonderzeukn hebt anteund det t kuiern van n meardere sproakn/dialektn juust good is, skoonwal t nog aait lastig is de oolders hiervan te oawertuugn. t Verbetterde zelfbeeld van Tweante en t suukses van de [[voetbal]]klub [[FC Tweante]] hef de greutsigheaid van de Tukkers an ewakkerd, en zorget aal mear vuur ne opleawing van t Tweants.

Nen oaverzicht van de karakteristiekn van t Tweants kö-j veendn op t [[Tweants weurdnbook]].

===Arzitektuur===
[[Ofbeelding:Aan de Stegge-GebouwMei2009.jpg|thumb|left|150px|Heuwdkantoor ''Aan de Stegge'' oet [[Goor]]]]

In Tweante, en feaitelik t hele [[Neersassies]]e gebeed ha'j vuur de leste doezend joar de [[lös hoes|lösse huuze]], woerin't leu en deers in ene ruumte saamn oonder ene kappe leawn. In t [[TwentseWelle]]museum hebt ze zo n lös hoes op woare grötte noa ebouwd. Van ooldsher zeent in Tweante völle gebouwe te veendn in de [[Sassiese bouwstiel]]. Det beteeknt det de huuze in verhoolding ne grote kappe hebt en lege muurkes um n geraamte met dikke balkns, woerbie't de kappe mangs wal 2/3 van de hele heugte inneamp. Vake zat op disse huuze ne reetne kappe op. 

Duur de verniejde bouwtechniekn zeent dr in Tweante völle niejerwetse huuze bie ekömn, mer völle leu loatt in öare huuze nog oolde Sassiese kenmoarken verwoarken, zo as ne reetne kappe, of t heultne beschot an de vuurgewel. Ook nemt nog völle leu n [[gewelteekn]] an n gewel, of as ze ginne peuntkappe hebt, as versierige an de mure bie de vuurdure of binnenshoes. 

Umdet in Tweante völle bouwbedriewe zitt, komt dr ook n antal [[arzitektuur|arzitektn]] op of. n Biezeunder gebouw is van t [[Goor]]se bouwbedrief ''Aan de Stegge'', wat volledig in [[Friedensreich Hundertwasser]]stiel is ebouwd. Dissen ontwoarper steund bekeand um zinne klurige ontwoarpn en gebroek van natuurlike vörme.

===Etn en dreenkn===
[[Ofbeelding:Kreantewegge.jpg|thumb|right|180px|Kreantewegge in de wege]]
Skoonwal Tweante aait deel hef west van gröttere kulturele strekn woarbie ze voodselgebroekn oawernömn, zeent dr n antal gerechten dee't as "typies Tweants" bekeand stoat. Ene van de bekeandste Tweantse gerechte is de [[kreantewegge]]. Dit is nen langn [[krentenstoete|kreantnstoetn]] met völle kreantn en rozienn dr in. t Is vake n laank brood (mangs wal mear as nen meter), wat van vroger oet bakn wör um de geboorte van keender te viern. t Wörd rechtevoort nog aait an dikke pläkke sneedn met ne loage botter dr op, en gearne bie de koffie egetn, skoonwal t nit aait mear met geboortes te maakn hef.

n Aander bekeand gerecht oet Tweante is de [[bakworst]]. Dit is ne dikke, krudige worst van voarkensvleais, met ne duursnede van 15cm. De worst wörd in dikke pläkke sneedn en op ebakn in de panne. t Wörd meestal in t weenter egetn, en normaalgesprökn nit bie t oawndetn mer tusken de middag, bv. op de stoete. Disse worst is nog aait slim populear.

Aandere "typies Tweantse" gerechte zeent [[stip in de pan]] en [[balkenbriej]], skoonwal dit hoaste nit mear egetn wörd. Met de komst van völle immigraantn in de tweede helfte van t [[20e eeuw|20e joarhoonderd]] is t Tweantse etpatroon beheurlik oet ebreaidt. Oawer t algemeen doot Tukkers gearne vleais etn.

t Bekeandste dreenkn oet Tweante mut ongetwiefeld [[Grolsch]] beer wean. Skoonwal dit van oorsproonk oet t [[Achterhook]]se [[Grolle]] keump, steet de brouwerieje rechtevoort in [[Bokel (Eanske)|Bokel]] en is t doarumme vuur völle leu non n Tweantsen beersoort. Aandere Tweantse beersoortn zeent [[Twents Bier|Tweants Beer]] oet [[Hengel (Oaveriessel)|Hengel]] en [[Huttenkloas]]. Tweante steet ook bekeand um de völle kruudnbitters dee't dr distilleerd wordt. elk döarpken hef vuur aparte geleagnheedn of vierings wier n apart bittertjen.

==Sport==
In Tweante zitt twee profesjonele [[voetbal]]klubs in de [[Earedivisie]]; [[Heracles]] oet [[Almelo]] en [[FC Tweante]] oet [[Eanske]]. Dissen lesten klub wör in [[2010]] Neerlaands Kampioen, en wör tweedes in [[2011]]. Nöast disse voetbalklubs steet Tweante bekeand as [[peard|peardestrekke]]; verskeaidene internasjonale springruuterkampioenn komt oet (of woont in) Tweante, zo as [[Gert-Jan Bruggink]], [[Gerco Schröder]] en [[Jos Lansink]]. Doarnöast komt dr verskeaidene [[zwemmen (sport)|Olympische zwemkampioenn]] oet Tweante, zo as [[Marleen Veldhuis]] en [[Hinkelien Schreuder]].

De bekeandste Tweantse streksport is nog aait t [[Klootscheetn|Klootskeetn]]. Hierbie mut deelnemmers met nen hooltn bal (n kloot) in zo min meugelik wörpe nen vuurofbepoalden ofstaand oflegn. Disse sport wörd vuural vuur t plezeer edoan, mer in bv. [[Geestern]] en [[Tubbige]] zeent dr hele ''klootskeetvereniges''. Den eerstn hef zelfs n eegn klubhoes. Deelnemmers köant ook nog oonderling geeld inzetn op wee't dr geet winn of t antal wörpe. Klootskeetn is ne geleefde bezigheaid bie personeels- of familiefeestjes.

==Plaatsn in Tweante==
[[Albeargn]] - [[Almelo]] - [[Beantel]] - [[Beckum]] - [[Böaningn]] - [[Bokel (Eanske)]] - [[Bokel (Hoksebarge)]] - [[Boorn]] - [[Boornerbrook]] - [[Brammel]] - [[Breklenkaamp]] -  [[Broenehaar]] - [[Buurse]] - [[Dealdn]] - [[Dealdnerbrook]] - [[Dealdner Es]] - [[Deankaamp]] - [[Deepn]] - [[Doarle]] - [[Döarningn]] - [[Dulder]] - [[Ealsn]] - [[Eanske]] - [[Eanter]] - [[Epnzoalder]] - [[Eul]] - [[Fleringn]] - [[Gammelke]] - [[Geestern]] - [[De Glanerbrug]] - [[Goor]] - [[Haadorp]] - [[Haarbig]] - [[n Ham]] - [[Harke]] - [[Hoarle (Tubbige)|Hoarle]] - [[Hoksebarge]] - [[Heldern]] - [[Hengel (Oaveriessel)|Hengel]] - [[Hengevelde]] - [[Hertem]] - [[De Hoeve (Hoksebarge)|De Hoeve]] - [[Hoge Heksel]] - [[Holthuuzn]] - [[Honesch]] - [[Iepelo]] - [[t Langnven]] - [[Lattrop]] - [[Langel (Hoksebarge)]] - [[Lemsel]] - [[Lönnker]] - [[Loster]] - [[De Lut]] - [[Mariaparochie]] - [[Maander]] - [[Maanderven]] - [[Maarkel]] - [[Maarkvelde]] - [[Mekkelhorst]] - [[Nijverdal]] - [[Noord Döarningn]] - [[Nötter (Wierdn)|Nötter]] - [[Nutter]] - [[Oagel]] - [[Oatmörsken]] - [[Oaverdeenkel]] - [[Oazele]] -  [[Old Oatmörsken]] - [[Oldnzel]] - [[Ossel]] - [[Reetmölle]] - [[Rektum (Wierdn)|Rektum]] - [[Reutum]] - [[Riesn]] - [[Rossum (Oaveriessel)|Rossum]] - [[Soasel]] - [[Stepel]] - [[Stokkum (Hof van Tweante)|Stokkum]] - [[Sunnoa]] - [[Tilgt]] - [[Tubbig]] - [[Twekkel]] - [[Vas]] - [[t Vjenne]] - [[Vroomshoop]] - [[Weersel]] - [[Westerhaar]] - [[Wiene]] - [[Wierdn]] - [[Zeander]] - [[Zeldam]] - [[De Zoeke]]

{{Bron|<references/>}}

[[Kattegerie:Tweants artikel]]
[[Kattegerie:Tweante| ]]

[[af:Twente]]
[[da:Twente]]
[[de:Twente]]
[[en:Twente]]
[[fr:Twente]]
[[fy:Twinte]]
[[it:Twente]]
[[nl:Twente]]
[[nn:Twente]]
[[no:Twente]]
[[pl:Twente]]
[[pt:Twente]]
[[ru:Твенте (регион)]]
