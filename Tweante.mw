{| border=1 cellpadding=4 width=280px style="float: right; clear: right; margin: 0 0 1em 1em; background: #f9f9f9; border: 1px #aaaaaa solid; border-collapse: collapse; font-size: 95%;"
 |+<big>'''Tweante'''</big>
 |-
 | align=center colspan="2" |
{| style="background:#f9f9f9;" border="0" cellpadding="2" cellspacing="0"
 |- align=center width="120px"
 |[[Ofbeelding:Tweante.png|125px|Vlagge van Tweante]]
 |[[Ofbeelding:Wappen der Provinz Westfalen 1929.png|80px|Woapn van Westfalen, wat ook veur Tweante broekt wodt]]
 |- align=center width="120px"
 | <small>[[Vlagge van Tweante]]</small>
 | <small>[[Saksenros|Woapn van Tweante]]</small>
 |}
 |- align=center
 | colspan="2" style="background:#ffffff;" | [[Ofbeelding:LocatieTwente.png|Tweante in Oost-Nederlaand]]
 |-
 | '''[[Portoal:Tweante]]'''
 |
 |-
 | '''[[Proveensie]]'''
 | [[Oaveriessel]]
 |-
 | '''[[Heufdploats]]'''
 | [[Eanske]]
 |-
 | '''[[Streektaal|Streektaaln]]''' 
 | [[Tweants]], [[Sallaands]], [[Vjens|Vreeznvens]]
 |-
 | '''Öppervlakte'''
 | 1402 km²
 |-
 | '''[[Bevolking|Inwonners]]'''
 | 620.000 
 |-
 | '''[[Volksleed]]'''
 | [[Tweants Volksleed]]
 |-
 | '''Regionoale webstie'''
 | [http://www.regiotwente.nl/ regiotwente.nl]
 |}

'''Tweante''' is een gebeed in et oosten van [[Nederlaand]]. Et is et oostelike deel van [[Oaveriessel]] en et wörd min of mear begreansd duur de rivieren [[Regge]] en [[Deenkel]] en de greanzen met [[Duutslaand]] en den [[Achterhook]] in [[Gelderlaand]]. Den naam ''Tweante'' keump van den [[Latiens|Latiense]]n naam ''Tuihanti'' (of ''Tvihanti'') vuur de [[Tubanten]], een Germaans volk dat roewweg op dezelfde stea wonden in de tied van de [[Romeinse Riek|Romeinen]]. In den elfden eeuw wörden et gebeed al ''Tuente'' neumd. 

Tweante hef tegen de 620.000 inwonners en besteet oet veerteen gemeentes; [[Tweanteraand]], [[Tubbige]], [[Deenkellaand]], [[Eanske]], [[Losker]], [[Boarn]], [[Almelo]], [[Wierdn]], [[Healdern]], [[Riesn-Hooltn]], [[Hof van Tweante]], [[Hoksebarge]], [[Hengel (Oaveriessel)|Hengel]] en [[Oldnzel]].

==Naam==
[[Ofbeelding:Mars Thingsus, Beda and Fimmilena altar, Housesteads.jpg|thumb|left|80px|Altoarsteen van Vercovicium]]
Tweante is in oolde beuke al wier te veendn as ''Tuianti ''([[798]]), ''Tueanti'' (799), ''Thuehenti'' (851), ''Tuente'' ([[11e eeuw|11den eeuw]]) en oeteaindelik as ''Twenthe'' of ''Tweante''. Vroger wör de -w- as ne -u- (of -v-) eskrewen. Den naam van 798 lik dus nog aait völle op et Tweante van non. Toch dok den naam van Tweante al völle earder op. Op twee altoarsteender dee't veunden wörden bie de oolde Romeinse leagerplaatse [[Vercovicium]] bie de [[Mure van Hadrianus]] in [[Engelaand (regio)|Engelaand]] (rechtevoort de stad [[Housesteads]]), steet det de ''cives Tvihanti'' ([[Latiens]] vuur ''inwonners van Tvihanti'') oonderdeel warren van ne Freeske ruutersofdelige. De Romeinen huurden wal vakerder "barbaarse" leageronderdeeln in (dee neumdn ze ''cunei'').

Aandere verkloarings goat det Tweante bekeand steund um öare ruuters of et gebroek van pearde. In peardenjargon is nen ''tweanter'' den naam vuur een tweejoarig peard. Een steark peard was onmisboar in de laandbouw, vuur et woark op et laand, vuur versleppen van allerhaande zaken en vuur et [[vervoor]].

Wier een aander idee is det Tweante op dezelfde manere an den naam keump as [[Dreante]] (ze liekt ja oardig op mekoar). et Woard "Tweante" zol wean ofleaidt van et telwoard "twee" en Dreante zol van "dree" kommen. De [[gouw|gouwen]] Tweante en Dreante leaden vroger tegen mekoar an. Vanoet Utrecht zeen (woar dat Tweante en Dreante in de middeleeuwen allebeaide bie heurden) ko'j zeggen dat Tweante et tweede gebeed van et [[Sticht]] was en Dreante et daarde.

==Laandskop==
[[Ofbeelding:De Regge bij Rectum, Twente (NL) 100 0036.JPG|thumb|right|Regge]]
Tweante is bekeand um et [[koelisselaandskop]]. Der wörd wal es ezegd det in Tweante achter elken boom een aander laandskop zit. Duur Tweante loopt verskeaidene heuwelruggen, woervan as den [[Tankenbarg|Tankenboarg]] den heugsten is. Toch is Tweante vuur et grötste gedeelde vlak, wat makkelik is vuur boeren. Hierduur zee'j in Tweante völle [[weaide]]laand, met doartusken hooltwallen en stukken bos. Der wörd in Tweante völle [[mais]] en [[groan]] verbouwd. Dit wil hier best, umdet den boadem vuural besteet oet vetten zaandgroond.  

Een antal delen van Tweante vaalt oonder natuurbeskoarming, zo as de [[Borkeld]] tusken [[Moarkel]] en [[Hooltn]]. Hier gröaite [[Jeneverbees|wakelbuske]]. B[[bos|os]], [[heede]] en akkerlaand wessels mekoar of. Aandere bekeande natuurgebeedn in Tweante zeent de verskeaidene zaandverstoewings, zo as et [[Lutterzaand|Lutter-]] en et [[Buurserzaand]]. 

In Tweante zit völle [[keukenzalt|zoolt]] in den boadem. Um det noar böawten te halen stoat der vuural in Oost-Tweante de kenmoarkende kleaine zoolthuuskes. De grote zooltwinner Akzo Nobel hef een heel fabriek loaten bouwen an et [[Tweantekanaal]] bie [[Hengel (Oaveriessel)|Hengel]].

Tweante lig ongevear tusken twee rivierkes: [[Deenkel]] en [[Regge]]. Aandere (keunstmoatige) waterweagn zeent et [[Tweantekanaal]], [[Skipbekke]], en et [[Almelo-Nothorn]]kanaal.

==Verleden==
===Ooldheaid===
Tweante wörd al froai lange bewoond. Bie [[Oatmörske]] en [[Maander]] zeent [[voestbiele|voestbieln]] eveunden dee as eskatt wordt op 130.000 [[Jezus Kristus|v. Kr.]], oet de [[Iestied]]. Disse zoln van de [[Neanderthaler]]s kommen. Dee treuken ook duur Tweante en deden op [[peard]]e en [[muskusos|muskusossens]] jagen. Doo as de Iestied heanig an vuurbie was, treuken de leu mear binnen een gebeed roond en deden mear ofwesselend etten. De ieskappe treuk zik aal mear terugge en de verskeaidene heuwels blewen achter. Dee kömmen vol met [[birk|baarke]]n- [[eekn|eken]]- en aandere loofbeume. Töt ong. 4500 v. Kr. bleef dit zo. Dit neumt de gelearden de [[middelsteentied]]. Doarnoa begunnen de leu met boeren in plaatse van verdan roond te trekken en te leawen as [[jager-verzamelaar|jager-gadderaar]]s. Oet dissen tied komt de grafheuwels bie et ''Springendal'' bie Oatmörske en op de [[Borkeld]] bie [[Maarkel]]. Bie Maander wör bie ofgreawings nen mummifiseerden kearl eveunden oet den tied, den as ze de "Man van Maander" eneumd hebt.<ref>Es, W.A. van, e.a., Archeologie in Nederland: de rijkdom van het bodemarchief (Amsterdam, Amersfoort 1988)</ref><ref>Louwe Kooijman, L.P., e.a., Nederland in de prehistorie (Amsterdam 2005).</ref>

Zo tusken 2100 vuur en 700 noa Kristus leawden de leu aal mear samen. Zo konden ze mekoar helpen en kennis en veardigheden oetwesselen. Dit was et begin van de [[Bronstied|Broonstied]]<nowiki/>en later de [[Iezertied]]. Ieder kon zik zo toospitsen op één deel van et (oawer)leawen. Den enen kon bievuurbeeld good pötte bakken en den aander kon good kleare maken. Der wör ook aal mear eruuld. Duur brokken van [[oer]] oet de groond te halen, te verhitten en te bewaarken, learden de leu iezer te maken. Hierduur kregen ze nieje materialen en gereedskoppen, dee as et leawen makkeliker maakten.<ref>Eijken, E.D., Compendium van het Overijssels recht vόόr 1811 (Kampen 2007).</ref><ref>Slicher van Bath, B.H., Mensch en land in de Middeleeuwen (Assen 1944).</ref>

===Tvihanti===
Den [[Romeinse Riek|Romeinsen]] geskiedkeundigen [[Publius Cornelius Tacitus]] beskreef in zien woark ''Germanica'' de verskillende [[Germanen]]volker dee as in Noord-West Europa leawden. Ook de zogenaamde ''Tvihanti'' of ''Tuihanti'' beskrif he. Dee zollen samen met verskeaidene aandere stämme den Romeinsen keaizer [[Germanicus]]  anvöllen hebben in et joar 14 noa Kristus. Zowat 300 joar later gungen de Tvihanti wier tegen de Romeinen an et vechten. Ditmoal was Konstantijn keaizer. Den slachten öar of.

Aanderzieds gung nen groep Tvihanti met op nen Romeinsen veeldtocht noar [[Vercovicium]] in Noord-[[Engelaand (regio)|Engelaand]], as ruuters in een [[Freeslaand|Freesk]] leageroonderdeel. Zee wordt eneumd op twee altoarsteender dee as bie de [[Mure van Hadrianus]] eveunden zeent en dee as ewiedet zeent an den Romeinsen god [[Mars (god)|Mars]] en den Germaansen God [[Thincso]].

=== Sassen ===
Vanof et viefde joarhoonderd kömmen de [[Saksen (vôlk)|Sassen]] vanoet et hudige Noord-Duutslaand verdan wiedter noar et zuudwesten in et hudige Nederlaand. Zo kregen ze aal mear invlood in Tweante. Wellicht hef der ne gesteurde inmenging west. Vanof dee tied har Tweante in ieder geval mear kenmoarken gemeen met de noordoostelikere Sassengebeden. De tradisies en wieze van samenleawen wörden van umliggende volker oawer enömmen. De sproake dee vanof dee tied ekuierd wörd en dee as leu begunnen op te skriewen, wörd rechtevoort [[Ooldsassies]] eneumd. Disse sproake wör met enömmen bie invasies van [[Engelaand (regio)|Engelaand]], in samenwoarking met de [[Angelen]] en de [[Juten]]. Doar mengden et zik met de dialekten van dee aandere beide volker, woerduur as et non bekeand steet as [[Angelsassies]], of [[Ooldengels]]. Of hier ook leu oet Tweante an metdoan hebt, is neet met zekerheid te zeggen. De oawereenkomsten in de sproake zeent in ieder geval nog good te zeen. Ook wörden huuze in Tweante volgens den [[Sassiese bouwstiel|Sassiesen bouwstiel]] emaakt (et [[Lös hoes]]). Rechtevoort wordt hier mangs nog ellemeanten van in huuze stopt.

===Middeleeuwen===

[[Ofbeelding:Oldenzaalplechelmus1.jpg|thumb|left|250px|[[Oldenzaal]], [[Sint-Plechelmusbasiliek]]. Tiedens de Middeleewn was dit healigdom um de relieken van [[Plechelmus]] n beevoartsplek]]

An et eande van et achtste joarhoonderd, noa ne lange riegel [[Saksenoorloogn|Sassenoorlogen]], köm Tweante oonder et [[Frankiese Riek]] van [[Koarel n Grootn|Koarel den Groten]]. Hee kreeg der et strabaante Sassenvolk oonder duur leagerplekken te stichten, zo as bie [[Oldnzel|Oldenzel]]. Det keump van et Fraankiese woard ''Olde Sala'', wat ''oolde zale ''betekent. Deftige leu harren vroger ne grote zale um rechtdag, vergoaringe en feeste te hoolden. Tweante hung nog aait de oolde Germaanse goden an. Mear oonder et Fraankiese beweend voorden Koarel den Groten met geweeld et [[Kristendom]] in. Et was óf bekearn óf vermoord worden. Det gung nog neet zoonder slag of stoot, want bievuurbeeld in [[Deaventer]] wörden vanoet Tweante vake de kaarken platbraandt, zo as den van den [[Angelsassen|Angelsassies]]en monnik [[lebuïnus|Leefwin]]. Pas doo as Sassiese leaiders zo as [[Widukind|Wittekeend]] zik deupen leuten, volgden öare anhangers. De oolde [[germanen|germaanse]] heailigdommen wörden ummebouwd töt kaarken en kapellen. Den Sassiesen oadel gung zik duur et nieje Fraankiese leenrecht gedreagen as [[Feodalisme|feodale]] klasse.
 
Zo ongevear in et 10de joarhoonderd köm Tweante oonder besteur van et [[Sticht Utrecht]] en wör et deel van et [[Oaversticht]]. Gedoerende de middeleeuwen besteurden eerst nen groaf -  nen hogen hear oonder den bisskop - de strekke vanoet zinnen borg in [[Goor]]. Later köm et besteur in haande van nen [[laanddrost]], den as duur nen bisskop ekeuzen wör. In et 11de of 12e joarhoonderd wör Noord-Tweante (um [[Emmelkaamp]]) van Tweante ofskeaiden en gung bie de [[Graofschop Benthem|Groafskop Beantem]] heuren Et bleef nog wal oonder Utrechts besteur.

[[Ofbeelding:Delden_Twickel.jpg|thumb|180px|[[Twickel|Hoes Twickel]] bie et städken [[Dealdn]], sticht in [[1347]]]]

Acht Tweantse plaatsen kregen stadsrechten:
*[[Almelo]]
*[[Dealdn]]
*[[Deepn]]
*[[Eanske]]
*[[Goor]]
*[[Oldnzel]]
*[[Oatmörsken]]
*[[Riessen]]

Oldenzel was in de Middeleeuwen de grötste en vuurnaamste stad van Tweante.

In dee tied har Tweante verskeaidene [[klooster]]s: et [[Sunt-Antoniusklooster]] in [[Albeargn|Albeargen]], et [[Sunt-Catharinaklooster]] in Almelo, et [[Sunt-Agnesklooster]] in Oldenzel en et [[t Stift|Stift]] in [[Weersel]]. Tiedens de [[reformasie]] wörden disse kloosters der achterhen doan en de goderen innömmen duur de [[Stoaten van Oaveriessel|Stoaten van Oaweriessel]]. allene et Stift bleef bestoan as instelling vuur oadelike meadkens.

===Haanze===
Noa 1100 köm ook de [[Haanze]]tied op. Oawer de binnenrivieren wör der heanig an een haandelsnetwaark an elegd tusken [[Noordoost-Nederlaand]] en [[Noord-Duutslaand]] en van doaroet met [[Skandinavië]]. Disse haandel brachten welstaand bie vuural de gröttere steaden as [[Oldnzel]] in Tweante en [[Deaventer]], [[Zwolle]] en [[Kampen (Overiessel)|Kaampen]] in de rest van [[Oaweriessel]]. Ook kleandere städkes, dee as oonder de grötteren waarkten, kregen dr wat van met, zo as [[Goor]], [[Dealdn|Dealden]] en [[Riessen]]. Disse tied was bepoalend vuur de kultuur en sproake van Noordoost-Nederlaand en Noord-Duutslaand, mer ook van Skandinavië. De invlood van de Middelnedersaksiese sproake op et hudige [[Noors]], [[Deens]] en [[Zweeds]] was zo slim, det volgens den Noordsen deskeundigen Didrik Arup Seip de "Noren rechtevoort nog gin twee töt dree minuten met mekoar kuieren köant zoonder Saksiese wöarde te gebroeken".<ref><nowiki>[http://germanic.eu/Middle-Low-German-loanwords-in-the-Scandinavian-languages.htm Germanic.eu. Edward Smith. Middle Low German Loanwords in the Scandinavian Languages.]</nowiki> 2011.</ref>

===Tachtigjoarigen Oorlog===
Tiedens den [[Tachtigjoarigen Oorlog]] lea Tweante verskeaidene moalen middeln in et oorlogsgebeed. In [[1597]] köm heel Tweante in [[Stoatse partieje|Stoatse]] haande duur den veeldtocht van preens [[Maurits van Oranje]] (den [[Tweantsen Oorlog]]). De [[Rooms-Katholieke Karke|Roomske]] poaters wördn inwisseld vuur [[protestaants]]e ([[kontraremonstraant]]se) [[domie]]s. [[Boarne]] kreeg nen [[Luther]]sen domie en [[Hengel (Oaveriessel)|Hengel]] nen [[remonstraant]].

Den [[Spanje|Spaansen]] veeldhear [[Spinola]] hereuwerden Oldnzel in [[1605]] op de Stoatsen. et [[Twaalfjaorig bestaand|Twaalfjoarige bestaand]] van [[1609]] gaf dudelikheaid: Oldnzel bleef Spaans. Noa ofloop van et bestaand in [[1621]] verdreef [[Ernst Casimir van Nassau-Dietz]] in [[1626]] de Spanjolen. et lik dr op det disse Spaanse tied dr vuur zorgd hef det grote delen Tweante nog aait Roomsk zeent. De vrea wör eteeknd in [[1648]] met de [[Vrea van Meunster]].

===17e en 18e joarhoonderd===
[[Ofbeelding:Brager.jpg|thumb|200px|Historiese boerderieje ''De Brager'' in [[Geestern]], in de kenmoarkende bouwstiel van de strekke]]
Noa den oorlog köm der nen röstigen en walvoarenden tied. Tusken [[1650]] en [[1660]] wörden verskeaidene patriciërshuze bouwd, zo as et vuurmoalige Reijgershoes in [[Dealdn|Dealden]], et Cremershoes in Oatmörsken en et [[Palthehoes]] in Oldenzel. et Roomske volk mocht feaitelik nit oetkommen vuur öar geleuf. Ne kapelle in [[Maarkel]] met een reliek van et Heailige Blood, ne belangrieke stea vuur beevoartn, wör dichte metseld. De preesters mossen in et verbörgene den Heailigen Mis opdreagen in umbouwde huze en sköppes op et plattelaand. In Almelo zat ne kleaine groep [[Deupszinnigen]], dee't in [[1684]] toostemming kregen van den Hear van Almelo um ne kaarke te bouwen.

Doomoalig roadshear van [[Hollaand (gewest)|Hollaand]], [[Johan de Witt]], skreef in nen breef op [[30 oktober]] [[1654]] det he et in et zinne har um Tweante bie Hollaand te nemmen. Hee skreef det der Tweantse joonkhearen warren woer as he good met kon, en det Tweante good te verdeadigen was tegen Oranjezinnige steaden zo as [[Kampen (Overiessel)|Kampen]] en [[Zwolle]]. Oeteaindelik deed he et toch mear nit, umdet he zik bangen vuur nen opstaand.<ref>Twente was bijna deel van Holland, [[De Twentsche Courant Tubantia]], 10 oktober 2007</ref>

In [[1665]] en [[1666]], tiedens den [[Tweeden Engels-Neerlaandsen Oorlog]], mos Tweante et lieden duur [[Bernhard von Galen]] (''Bommen Bearnd''), [[Bisdom van Meunster|Preens-Bisskop van Meunster]]. Hee leut [[Loster|Lösker]] en [[Riesn|Riessen]] in braand stekken, en et Hoes Almelo köm der ook nit best of. In [[1672]] köm Bommen Bearnd wier en heul Tweante bezet töt en met [[1674]]. Zo wör et Roomske geleuf wier stoatsreligie in Tweante. In [[Oldnzel|Oldenzel]] en [[Goor]] wörden de vrogere Roomske kaarken wier opbouwd.

Et eande van et zeuwnteende en een groot deel van et achtteende joarhoonderd was der gin oorlog. Et antal inwonners van Tweante nöm beheurlik too. Op et plattelaand kömmen der aal mear kötterboeren. In dissen vuur-industriëlen tied warren de ''fabrikeurs'' van belang. Det warren koopleu dee as volk goaren verkopen deden. Doarmet deed et volk an [[hoesweawerieje]]. De fabrikeurs köchten dan et wöawene linnengood wier en verkochten det duur in Hollaand. In Boarne steet nog et [[Bussemakerhoes]] oet [[1779]], et oolde hoes van ene van disse fabrikeurs. In Tweante wör völle linnen wöawen. in [[Riesn|Riessen]] deden ze völle met [[jute]]. In et 18e joarhoonderd köm der een niej soort linnen bie: et ''bombezien'', wat ne linnene skearing har en nen katoenen inslag.

===Bataafse Reppubliek/Keuninkriek Hollaand===
De proveensie Oaweriessel wör in [[1795]] deel van de [[Batoafse Republiek|Bataafse Reppubliek]] en gung in [[1806]] oawer töt et [[Keuninkriek Hollaand]]. De macht van de keuning wör slim in edamd en et besteur gung op de skuppe. Keuning [[Napoleon Bonaparte]] köm in [[1809]] in Tweante. De kaarken oet de plaatsen met ne mearderheaid an [[Rooms-Katholieke Karke|Rooms-Katholieken]], zo as in [[Oldnzel|Oldenzel]], [[Tubbig]]e, [[Hoksebarge]] en [[Oatmörske]] wörden an de Rooms-Katholieken toowezen.

In [[1810]] wör et Keuninkriek Hollaand in eliewd bie et [[Fraanske Keaizerriek]]. In [[1811]] heffen keaizer Napoleon de oolde bestuursvörme op en stelden gemeentes en rechtbaanken in. Hiermet köm een eande an Tweante as bestuurseenheaid; et [[drostambt]] Tweante en et drostambt [[Deepn|Depen]]-Hoksebarge wörden op ehewen. Zeuwenteen gemeentes wörden der in evoord: [[Almelo]], [[Boarn]], [[Dealdn|Dealden]], [[Deanekaamp]], [[Deepn|Depen]], [[Eanske]], [[Hengel (Oaveriessel)|Hengel]], Hoksebarge, [[Lösker]], [[Maarkel]], Oldnzel, Oatmörske, [[Riessen]], Tubbige, [[Vjenne]], [[Weersel]] en [[Wierdn|Wierden]]. Disse warn ongevear van denzelfden umvaank as de oolde richterambte. Doar warren et de steaden nit met eens. Doarumme wörden in [[1818]] Almelo en Dealden op esplitst in Ambt en Stad Almelo en Ambt en Stad Dealdwn. Eanske wör esplitst in Eanske en [[Lönneker]]. et Boetengebeed van de gemeente Oldnzel wör bie Lösker edoan.

==Ekonomie==
Inwonners van Tweante stoat duur mekaar bekeand as leu dee't gin tied vernöalt, mer anpakt. Doarumme trekt völle bedriewe de leste joarn noar Tweante.

De belangriekste steedn in Tweante bint [[Eanske]], [[Hengel (Oaveriessel)|Hengel]] en [[Almelo]]. [[Oldnzel]] en [[Riesn]] beent rechtevoort steark in opkomst. Disse steedn ontwikkeln zik pas in de neegnteende eeuw, doo't de fabrikeurs van linngood noar disse kontrein kwamn. Oet disse tied bint ok de völle [[baan]]n in et gebeed anlegd vuur et anveurn van groondstofn en et eksporteern van et linn. De produktie van linngood gung duur töt in de joarn zeuvntig, doo't de industrie instörtn deur konkureansie oet Azië. n Anleg van de autobaan [[Rieksweg 1|A1]] noar de Duutse steedn [[Osnbrug]], [[Hannover]] en [[Berlien]] zoargn vuur nen niejn impuls vuur de Tweantse ekonomie.

Rechtevoort bint dr in Tweante völle bouwbedrieve. Vuural Riesn steet laandelik bekeand um de völle bouwoondernemmings dee't dr bint. Ook op aandere industriële vlakn dreeit Tweante good met. Dr bint onmeundig völle [[vervoor|vrachtboern]], mer ok verpakkings-, isolasie-, skilders- en ellektriesbedrieve.

n Naam "Twente" wörd aal mear gebroekt in bedriefsnaams, umdet et ne oetstroaling van betrouwboarheaid gef en verbeundigheaid met de klaant. Eankele vuurbeelden zeent Twenteplant, Twente Milieu, Motorservice Twente,  Tw&ce, de aparte ofdeling Twents van busbedrief Connexxion. 

[[Ofbeelding:Oostendorperwatermolen.jpg|250px|left|thumb|n Traditioneel Tweants gebouw: [[Oostendörper Watermeuln]] in Hoksebarge.]]

==Kultuur==
===Volksoard===
Oawer Tukkers bestoat verskeaidene stereotiepn, dee't vake helemoal nit woar zeent. Tukkers zelf hebt vuur öare strekgenootn per plaatse bepoalde stereotiepe kenmoarken. Leu van boetn Tweante skeart de Tukkers meestal oawer eenn kam. Boetnstoanders zeet leu oet Tweante meestal as n heanig, geleuwig, terugge trökn volk, met n apart geveul vuur humor en ne biezeundere, indirekte manere van kuiern. Ne bekeande sprökke in Tweante zelf is skoonwal: "Tukkers hooldt van n kort gebed en nen langn metworst", woeroet blik at ze nit tevölle tied verknooit an zweaverige, ontastboare dinge, mer gearne anpakt en good wat etn doot. Wieter zeent dr vuur n antal döarpe en steadn vaste stereotiepn, dee't mangs lienrecht teegnoawer mekaar stoat: leu oet [[Riessen]] zeent [[gerefformeerd]] (''fien'') en achterbaks, mer ook plichtstrouw en betrouwboar, leu oet [[Eanter]] zeent krang en geslötn, mer heel gastvriej en nemt et neet zo nauw, leu oet [[Hengel (Oaveriessel)|Hengel]] hebt et met zikzelf etröfn (ook wal ''Hengeler weend'' eneumd), leu oet de umgewing [[Tubbige]] en [[Geestern]] zeent loomp en onbenullig en leu oet [[Almelo]] zeent asosjaal en zitt bie thoes, of ze zeent juust n betn kak. Zo as aaltied bie stereotiepn wörd een kenmoark van één persoon oetvergroott en toopast op de hele gemeenskop.

===Geleuf===
Tweante is van vrogger oet ne [[Rooms-Katholieke Karke|Rooms]]e regio, mer in n paar steedn en dörpe besteet ne [[protestant|gerefformeerd]]e meerderheid. Vuural [[Riesn]] steet bekeand um ziene gerefformeerde gemeenschop, terwiel dr noar verhoolding mear zwoar-gerefformeerdn in et [[Venne]] zitt. Vuural de westerlike streppel van Tweante, met [[Hoksebargen]] in et zuudn töt an [[Vroomshoop]] in et noordn is heuwdzakelik Protestaants. Vake is dr in döarpe nog ne tweedeling tusken Protestaants en Katholiek, zo as bievuurbeeld in [[Eanter]], woer't zelfs beaide partiejn nog ne eegne muziekverenige hebt. Doar teagnoaver is et noordoostn van Tweante heuwdzakelik Katholiek, met as bekeandste vuurbeeld de Healige [[Plechelmus]]basiliek in [[Oldnzel]]. In de grote steadn wont völ [[Islam|Moslims]], vuural in [[Almelo]], woer at ne relatief grote groep [[Turkije|Turkn]] wont. Doarnöast zit dr in Tweante de grötste groep [[Suryoye]] van Neerlaand, dee't hoaste allemoal lid zeent van de oolde [[Orthodox Kristelike Karke]].

===Tradisies===
Tweante steet bekeand um et behoald van ziene oalde gebroekn en tradities, zooas et [[mirreweenterhoorn]]bloazn, et [[klootscheetn]] en et stokken van [[boake]]s. Met [[Poasken]] wördt in [[Oatmörsken]] biej de roomsn et [[vlöggeln]] doan duur de [[poaskearls]]. In westelik Tweante goat ze um poasken hen [[eierkuuln]].
Umdat n groot deel van Tweante Katholiek is, wördt ok hier [[carnaval|karnaval]] vierd. Vuural [[Oldnzel]] is bekeand um et oetbeundige karnaval wat dr vierd wörd. et Wörd zelfs et grötste karnaval van ''boawn de riviern'' eneumd. 

Vuural de wat kleaindere steedn en döarpe oonderhooldt nog de [[noaberskop|noaberplicht]], woerbie't alle noabers mekoar biestoat as et neudig is. Det kan wean met et verzörgen van n hof, zorgen vuur de beeste, sorteern van de post en plaantn water doon as ene van de families met vakaansie is. As dr ne trouwerieje te viern is (of zovöljoarige brulfte) goat de noabers met mekaar hen ''greun haaln'', en bouwt ze vuur n ingaank van et trouwnde of jubileernde stel ne [[boage]] van danntäkke. De vrouwleu voolt dan reuskes van papier, dee't in de boage komt te hangn.

===Sproake===
Oonderzeuk oet 2005 hef oet eweezn at 62% van de Tukkers et [[Tweants]] nog elken dag gebrok, en mear as 40% van de oondervroagden least zowat elke wekke wal Tweants. Zelfs 69% gef an at ze in thoes eawnvölle Tweants en Neerlaands sprekt.<ref>Bloemhoff, H. et al. ''Taaltelling Nedersaksisch: Een enquête naar het gebruik en de beheersing van het Nedersaksisch in Nederland''. Groningen: Sasland (2005). 39-40.</ref> Et Tweants is n dialekt van van de [[Westfaals]]e tak van et [[Neersassies]], wat in [[Neerlaand]] seend [[1996]] offisjeel duur de [[EU]] as streksproake is erkeand in et [[Europees Haandves veur regionale taolen of taolen van minderheen|Europese haandvest vuur regionale sproakn]]. Et Tweants is roewweg in te deeln in [[Oost-Tweants]] en [[Tweants-Groafskops]]. Den lestn wörd ook in et noordn van n [[Achterhook]] esprökn. Et is doarumme nit helemoal dudelik woer as et Tweants ophoold en Achterhooks begeent. Et [[Vjens]] is n geval apart, doar veend iej nen tuskenvörm van et oolde Westfaals en et hudige Tweants, vuural duur de [[Brekking (taal)|klaankbrökke]] in wöarde as ''wjean'' (wean) en ''edwoan'' (edoan). In [[Eanter]] en [[Riesn]] hef et dialekt nog wier aandere klaankn en weurde. Noa n [[Tweede Wereldoorlog|Tweedn Wearldoorlog]] wör et op de skooln of eroadn Tweants met de keender te kuiern, umdet dit slecht zol wean vuur öare sproakoontwikkeling. Dit zorgen dr vuur det Tweants vandaag n dag völle meender kuierd wörd as vuur dee tied. Nieje oonderzeukn hebt anteund det et kuiern van n meardere sproakn/dialektn juust good is, skoonwal et nog aait lastig is de oolders hiervan te oawertuugn. Et verbetterde zelfbeeld van Tweante en et sukses van de [[voetbal]]klub [[FC Tweante]] hef de greutsigheaid van de Tukkers an ewakkerd, en zorget aal mear vuur ne opleawing van et Tweants.

Nen oaverzicht van de karakteristiekn van et Tweants kö-j veendn op et [[Tweants weurdnbook]].

===Arzitektuur===
[[Ofbeelding:Aan de Stegge-GebouwMei2009.jpg|thumb|left|150px|Heuwdkantoor ''Aan de Stegge'' oet [[Goor]]]]

In Tweante, en feaitelik et hele [[Neersassies]]e gebeed ha'j vuur de leste doezend joar de [[lös hoes|lösse huuze]], woerin't leu en deers in ene ruumte saamn oonder ene kappe leawn. In et [[TwentseWelle]]museum hebt ze zo n lös hoes op woare grötte noa ebouwd. Van ooldsher zeent in Tweante völle gebouwe te veendn in de [[Sassiese bouwstiel]]. Det beteeknt det de huuze in verhoolding ne grote kappe hebt en lege muurkes um n geraamte met dikke balkns, woerbie't de kappe mangs wal 2/3 van de hele heugte inneamp. Vake zat op disse huuze ne reetne kappe op. 

Duur de verniejde bouwtechniekn zeent dr in Tweante völle niejerwetse huuze bie ekömn, mer völle leu loatt in öare huuze nog oolde Sassiese kenmoarken verwoarken, zo as ne reetne kappe, of et heultne beschot an de vuurgewel. Ook nemt nog völle leu n [[gewelteekn]] an n gewel, of as ze ginne peuntkappe hebt, as versierige an de mure bie de vuurdure of binnenshoes. 

Umdet in Tweante völle bouwbedriewe zitt, komt dr ook n antal [[arzitektuur|arzitektn]] op of. n Biezeunder gebouw is van et [[Goor]]se bouwbedrief ''Aan de Stegge'', wat volledig in [[Friedensreich Hundertwasser]]stiel is ebouwd. Dissen ontwoarper steund bekeand um zinne klurige ontwoarpn en gebroek van natuurlike vörme.

===Etn en dreenkn===
[[Ofbeelding:Kreantewegge.jpg|thumb|right|180px|Kreantewegge in de wege]]
Skoonwal Tweante aait deel hef west van gröttere kulturele strekn woarbie ze voodselgebroekn oawernömn, zeent dr n antal gerechten dee't as "typies Tweants" bekeand stoat. Ene van de bekeandste Tweantse gerechte is de [[kreantewegge]]. Dit is nen langn [[krentenstoete|kreantnstoetn]] met völle kreantn en rozienn dr in. et Is vake n laank brood (mangs wal mear as nen meter), wat van vroger oet bakn wör um de geboorte van keender te viern. et Wörd rechtevoort nog aait an dikke pläkke sneedn met ne loage botter dr op, en gearne bie de koffie egetn, skoonwal et nit aait mear met geboortes te maakn hef.

n Aander bekeand gerecht oet Tweante is de [[bakworst]]. Dit is nen dikke, krudigen worst van voarkensvleais, met ne duursnede van 15cm. n Worst wörd in dikke pläkke sneedn en op ebakn in de panne. et Wörd meestal in et weenter egetn, en normaalgesprökn nit bie et oawndetn mer tusken de middag, bv. op de stoete. Dissen worst is nog aait slim populear.

Aandere "typies Tweantse" gerechte zeent [[stip in de pan]] en [[balkenbriej]], skoonwal dit hoaste nit mear egetn wörd. Met de komst van völle immigraantn in de tweede helfte van et [[20e eeuw|20e joarhoonderd]] is et Tweantse etpatroon beheurlik oet ebreaidt. Oawer et algemeen doot Tukkers gearne vleais etn.

t Bekeandste dreenkn oet Tweante mut ongetwiefeld [[Grolsch]] beer wean. Skoonwal dit van oorsproonk oet et [[Achterhook]]se [[Grolle]] keump, steet de brouwerieje rechtevoort in [[Bokel (Eanske)|Bokel]] en is et doarumme vuur völle leu non n Tweantsen beersoort. Aandere Tweantse beersoortn zeent [[Twents Bier|Tweants Beer]] oet [[Hengel (Oaveriessel)|Hengel]] en [[Huttenkloas]]. Tweante steet ook bekeand um de völle kruudnbitters dee't dr distilleerd wordt. elk döarpken hef vuur aparte geleagnheedn of vierings wier n apart bittertjen.

=== Muziek ===
[[File:Ilse DeLange parkpop 25juni2006.jpg|thumb|270x270px]]
Op et vlak van de volksmuziek is Tweante van ooldsher ne ofspegeling van völle boernestrekn en oonderdeel van et gröttere Sassiese verbaand. Um tradisies te bewoarn zeent dr n antal kloompndaans-vereniges, dee't oolde [[Nedersaksische volksleidjes|Nedersaksiese verskes]] spölt as de [[Driekusman|''Driekusman'']]'' ''en ''Ik goa met mien meakn noar Hoksebarge too''. Vanweage de nauwe sosjale saamnhaank in grote deeln van Tweante, is muziekmaakn n belangriek oonderdeel van völle gemeenskopn. De lokale harmoniejn en fanfares köant op n beheurlik leednantal rekn. In Eanske zit et ArtEZ-konservatorium, woer't studeantn klassieke en lechte muziek studeern köant. Wieters zeent dr völle kleaine rockbandjes en groepkes vreandn dee't vuur de wille muziekmaakn doot.

Op et vlak van popmuziek is Tweante ginnen onbekeandn. Zangeresse [[Marga Bult]] oet [[Lattrop]] haaln met öare groep [[Babe (muziekgroep)|Babe]] vanof [[1981]] meardere hits en deed as Marcha in [[1987]] met an et [[Eurovisiesongfestival]], woer't he viefdes wör en de publiekspries kreeg. Oondertusken is ook [[Ilse DeLange]]  oet [[Almelo]] laandelik duur ebrökn met grote nummer 1-hits as ''The Great Escape'' en ''Incredible''. Popzangeresse [[Sanne Hans]] oet [[Eanske]] kreeg in [[2012]] oonder artiestnnaam Miss Montreal de [[Schaal van Rigter]] oetreikt, umdet öar nommer ''Wish I Could'' in 2011 et vaakst edreeid was vuur nasjonale radiostasjon [[3FM]].

Wieters is [[Thomas Berge]] oet [[Hoksebarge|Hoksebargen]] hard op weg um laandelik mear erkennige te kriegn. Berge breuk met 12 joar duur met zin Hollaandse versken ''Mijn Luchtballon''. Hee kreeg völle anhangers van et Hollaandse leawnsleed, mer hee wol toch mear de pop- en rockkaante oet. In 2013 köm he doarumme met zin album ''Berge Verzet''.  
== Media ==
In Tweante kö'j verskeaidene [[Kraante|kraantn]] leazn. n Bekeandsten is de [[De Twentsche Courant Tubantia|Tweantse Courant Tubantia]], dee oonderdeel is van oetgewerieje Wegener Group. In sommige deeln van Tweante is van deezelfde oetgewerieje [[de Stentor]] te kriegn. Wieters is dr nog et wekblad [[De Roskam]]. Doarnöast zeent dr nog ontelboare lokale kreantjes, dee't zik vuural richtet op lokaal niejs. 

t Bekeandste radio- en tellevisiestasjon oet Tweante is [[RTV Oost]]. Disse zeander richt zik op heel Oaweriessel, mer de heuwdstudio steet in [[Hengel (Oaveriessel)|Hengel]]. Völle gemeenstes hebt n eegn radio- en tellevisiestasjon vuur noodberichtn en lokaal niejs. Verbeundn an et wekblad De Roskam is dr ook Roskam TV, woerin as lange interviews heuldn wordt met leu dee wat vuur Tweante doot of beteeknt.

n Wat better bekeand lokaal radiostasjon is [[RegioFM]] oet Wierdn.
==Sport==
In Tweante zitt twee profesjonele [[voetbal]]klubs in de [[Earedivisie]]; [[Heracles Almelo|Heracles]] oet [[Almelo]] en [[FC Tweante]] oet [[Eanske]]. Dissen lesten klub wör in [[2010]] Neerlaands Kampioen, en wör tweedes in [[2011]]. Nöast disse voetbalklubs steet Tweante bekeand as [[peard|peardestrekke]]; verskeaidene internasjonale springruuterkampioenn komt oet (of woont in) Tweante, zo as [[Gert-Jan Bruggink]], [[Gerco Schröder]] en [[Jos Lansink]]. Doarnöast komt dr verskeaidene [[zwemmen (sport)|Olympische zwemkampioenn]] oet Tweante, zo as [[Marleen Veldhuis]] en [[Hinkelien Schreuder]].

Wieders komt dr verskeaidene [[wielrennen|profwielrenners]] oet Tweante, zo as [[Bram Tankink]] oet [[Hoksebarge]] en oold-wearldkampioen [[Hennie Stamsnijder]] en zinn zönne [[Tom Stamsnijder|Tom]] oet [[Eanter]].

De bekeandste Tweantse streksport is nog aait et [[Klootscheetn|Klootskeetn]]. Hierbie mut deelnemmers met nen met lood verzwöarden hooltn bal (nen kloot) in zo min meugelik wörpe nen vuurofbepoalden ofstaand oflegn. Disse sport wörd vuural vuur et plezeer edoan, mer in bv. [[Geestern]] en [[Tubbige]] zeent dr hele ''klootskeetvereniges'', dee't zelfs metdoot an et [[Europees Kampioenskop Klootskeetn]]. Den eerstn hef zelfs n eegn klubhoes. Deelnemmers köant ook nog oonderling geeld inzetn op wee't dr geet winn of et antal wörpe. Klootskeetn is ne geleefde bezigheaid bie personeels- of familiefeestjes. De spört wörd ook in Noord-Duutslaand, Engelaand, [[Italië]] en [[Ierlaand (laand)|Ierlaand]] edoan.

==Plaatsn in Tweante==
[[Albeargn]] - [[Almelo]] - [[Beantel]] - [[Beckum]] - [[Böaningn]] - [[Bokel (Eanske)]] - [[Bokel (Hoksebarge)]] - [[Boorn]] - [[Boornerbrook]] - [[Brammel]] - [[Breklenkaamp]] -  [[Broenehaar]] - [[Buurse]] - [[Dealdn]] - [[Dealdnerbrook]] - [[Dealdner Es]] - [[Deankaamp]] - [[Deepn]] - [[Doarle]] - [[Döarningn]] - [[Dulder]] - [[Ealsn]] - [[Eanske]] - [[Eanter]] - [[Epnzoalder]] - [[Eul]] - [[Fleringn]] - [[Gammelke]] - [[Geestern]] - [[De Glanerbrug]] - [[Goor]] - [[Haadorp]] - [[Haarbig]] - [[n Ham]] - [[Harke]] - [[Hoarle (Tubbige)|Hoarle]] - [[Hoksebarge]] - [[Heldern]] - [[Hengel (Oaveriessel)|Hengel]] - [[Hengevelde]] - [[Hertem]] - [[De Hoeve (Hoksebarge)|De Hoeve]] - [[Hoge Heksel]] - [[Holthuuzn]] - [[Honesch]] - [[Iepelo]] - et [[t Langnven|Langnven]] - [[Lattrop]] - [[Langel (Hoksebarge)]] - [[Lemsel]] - [[Lönnker]] - [[Loster]] - [[De Lut]] - [[Mariaparochie]] - [[Maander]] - [[Maanderven]] - [[Maarkel]] - [[Maarkvelde]] - [[Mekkelhorst]] - [[Nijverdal]] - [[Noord Döarningn]] - [[Nötter (Wierdn)|Nötter]] - [[Nutter]] - [[Oagel]] - [[Oatmörsken]] - [[Oaverdeenkel]] - [[Oazele]] -  [[Old Oatmörsken]] - [[Oldnzel]] - [[Ossel]] - [[Reetmölle]] - [[Rektum (Wierdn)|Rektum]] - [[Reutum]] - [[Riesn]] - [[Rossum (Oaveriessel)|Rossum]] - [[Soasel]] - [[Stepel]] - [[Stokkum (Hof van Tweante)|Stokkum]] - [[Sunnoa]] - [[Tilgt]] - [[Tubbig]] - [[Twekkel]] - [[Vas]] - et [[t Vjenne|Vjenne]] - [[Vroomshoop]] - [[Weersel]] - [[Westerhaar]] - [[Wiene]] - [[Wierdn]] - [[Zeander]] - [[Zeldam]] - [[De Zoeke]]

{{Bron|<references/>}}

[[Kategorie:Tweants artikel]]
[[Kategorie:Tweante| 1]]
