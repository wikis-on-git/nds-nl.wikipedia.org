== Veurwoord / Immaterieel Arfgoed ==
[[File:Blokgooien spel.jpg|thumb|Blok met fiches en koegel]]
'''''Blokgooien''''' is een typisch [[Drèents]] boetenspel wat speult wordt op het Moltmaokersstuk naobij [[Alteveer (Noordenveld)]] op de haaide in 't zuden van [[Roon]]. In Roon speult ze um 2-eurocent muntstukjes. Zij speult ok met iezern koegels in stee van stienen vlinten, en zij hebben plastic cent'ies maokt veur op het blok. In Roon speult ze dreimaol in de week, van 13:30 uur tot 15:30 uur. 

Umdat ze in Roon metgaon bint met de tied, neuim'n ze't spellegie ok wal 'levend', en daarmet bint ze dan ok op e liest kommen van [[Nationale Inventaris Immaterieel Cultureel Erfgoed|Nationale Inventaris Immaterieel Cultureel Erfgoed in Nederland]]<ref>[http://www.volkscultuur.nl/ Nederlands Centrum voor Volkscultuur en Immaterieel Erfgoed]</ref>

== Drèentse benaomingen ==
[[File:Let.jpg|thumb|Het Drèentse woord 'let' is van de letter W van keuning Willem I, op een cent'ie van vroouger.]]
Het spellegie wordt op verscheidene plaotsen in Drenthe speuld waorbij de regels een bee'ien aans kan wezen. Al naor gelang van plaots het het spellegie: ''konkeln'' of ''konkelen'', ''keichiebakken'', ''blokschieten/blokscheeiten'' of ''blokpikken'', ''baoken'', ''bolderen'', ''klobben'', ''klobbejagen/klobbejaogen'' of ''klobbegooien''. De benaomings ''blokschieten'' / ''blokscheeiten'' en ''blokpikken'' bint morft naar Freeis, omdat ze het net even over de provinciaole gruppe bij [[Haulerwijk]] hebt over 'piksjitten'. Het ''keichiebakken'' is in de Veenkoloniaole streken morft naor 'kaaibakken'. Gelet op dizze feiten is 't bliekboar gooud duudlijk dat het spel een typisch Drèentse, dan wel Saksische oorsprong hef. 'Taoltaktisch' (linguïstisch) hef 'klobbe' trouwens te maoken met '[[kubb]]' want beide woorden bint [[Oudsaksisch]] en betekenen hetzölfde, naomelijk een stukkie/brokkie holt.. 

Andere Drèentse naomen dei broekt worden: 
* ''Meet'' (De denkbeeldige begunlien.)
* ''Blokstee'' (De stee waor 't blok steeit.)
* ''Strieken'' (Strieken van de cent'ies.)
* ''Aofpikken'' (Een koegel van een aander aofgooien.)
* ''Stien'' / ''Steen'' / ''koegel'' (De bal waormet i'j speult.)
* ''Haolen'' ('Oethaolen' van ien stee naor een aander.)
* ''Schotholder'' (De speuler die het blok umgooit en waorbij de cent'ies op e 'lieuw'kaant vallen bint.)
* ''Lieuw'' ('Muntzijde' van een cent.)
* ''Let'' (Of 'letter'. 'Kopzijde' van een cent.)

== Ontstaon ==
Het blokgooien is hiel old, maor gienien wet hoe old het warkelijk is. Wij bint wal zeker dat in Roon twei eeuwen old is umdat de olle lu nog wal spreken over 'lieuw en de let', en de let is de letter W van keuning Willem I, wat op een cent'ie van de 19e eeuw stun.

Het spellegie wur speuld deur veenarbeiders en boeren dei tiedelijk gien wark hadden. Volgens heuren zeggen speulde ze vroouger alle daogen nao 't middageten en was 't spellegie zo populair, dat lu speciaol daorveur oet Stad kwamen. 

In Overiessel kent ze blokgooien ok als 'butken'. En dat was een 'butke' of [[botje (munt)]], een muntstuk oet de middeleeuwen.

== Underdielen van het spel ==
D'er bint 6 underdielen in 't spellegie:
* Een holten blok van om en naobij 25/30 cm x 10 cm.
* Plastic fiches, aan ien kaant wit (kop) en de anerkaant rood (munt).
* Zelfmaokte aluminium koegels of jeu de boules ballen.
* 2-eurocent muntstukkies. 
* Een plastic beker om de plastic fiches tiedelijk in op te bargen.
* Een 'blokstee', een holten paol'ie in de grond waor het blok op steeit.

== Olle regels ==
De speulers speulden altied (op volgorde) met veldvlinten / keichies en mussen gooien vanaof de meet, zo'n vieftien meter van het blok aof. Op het blok hadden ze twei centen per man inleg. Dus aj met 6 man speulden, waren er twaolf cent'ies in tetaol op het blok. 

Elkenien mus gooien op volgorde en i'j kon gooien op 't blok, op een aandere stien of naor een plekkie waor aj veilig bint. Aj aof pikt wur, mus i'j terug naor de meet en was i'j 'dood' en mus í'j wachten op 't volgende spellegie. Altied aj raok gooien meug í'j nog een keer: Stien-stien-stien of blok-stien-blok-stien enzowieder.

Aj 't blok had umgooid en de alle cent'ies waren 'let' (kop) dan moj daor waor aj ligt, ok liggen blieven. De cent'ies mussen er dan weer op en i'j sleug een beurt over.

Aj goed gooien kon, kuj preberen alle speulers er aof te pikken. Aj 't blok umgooit en alle 'cent'ies' waren 'lieuw' dan wa'j schotholder en elkenien mus dan nog ienmaol op joe pikken. Konden ze joe neeit raoken dan ha'j 't spellegie wonnen. Maor deden ze dat wal, dan waren zij de neie schotholder en de rest van de speulers moogt nog op hum pikken. Enzowieder.. 

Aj tweimaol achter mekaor het blok raoken wa'j aof / dood.

Alle 'dooien' mochten bij een nei spellegie eerst. Wel er het eerst aofgooid was mocht het eerst, en dan wel er het eerst op de schotholder gooit hef.

== Rooner regels ==

De inleg per man wordt van teveuren daon op een taofel op e haaide. Op het blok liggen plastic fiches an ien kaant wit, en anerkaant rood. Vallen de fiches rood omhoog, dan worden die in een plastic beker daon an de boom. De witten gaon weer op het blok. De rest van de regels bint geliek as hierboven.

''Dit stuk was schreven in 't Noord/Zuud Drèents wa'k altied zo metkregen heb.''

== Oetgaonde verwiezingen / bronnen ==
*[http://blokgooien.blogspot.nl De sied van het Rooner blokgooien]
*[http://blokgooien.blogspot.nl/p/plaaties.html Bronnen in de vörm van kranten van Delpher]
*[http://woorden.huusvandetaol.nl/resultaten.php?q=klobbe Klobbe in het Drentse woordenboek]
