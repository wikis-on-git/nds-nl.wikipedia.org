'''Türksk''' (''Türkçe'') is ne [[Türkske språken|Türkske språke]] en officiele språke van [[Turkije|Türkeye]]. Et Türksk is ouk eyne van de officiele språken van [[Cyprus]] en enkele gemeynden van [[Noordmacedonie]]. Buuten Türkeye wördet de språke espröken döär Türkske minderheyden in landen van de [[Balkan]] en de [[Kaukasus]] zoas [[Irak]], [[Grykenland]], [[Bülgarye]], [[Kosovo]], [[Bosnie en Herzegovina]], [[Syrie]], [[Rumenie]], [[Moldavie]] en [[Azerbeidzjan]]. Türksk wördet ouk espröken döär seyr völle immigranten in andere landen, zoas [[Neaderland]], [[Belgie]] en [[Düütskland]]. Et is ne [[agglutinerende språke]] med [[klinkerharmony]]. Seyr våke wordt et Türksk as vöärbeyld enöömd as lüde et hebbet oaver agglutinerende språken. Döär afstammelingen van Türkske emigranten (van et Ottomaanske Ryk) in et Midden-Ousten, de Turkmenen in [[Irak]], [[Iran]] en [[Syrie]], wördet Türkske dialekten espröken.

Et Türksk måkt deyl uut van de family van Türkske språken, dee ouk espröken wördet in nen grout deyl van Centraal-Asie, en dee ne so groute underlinge verwantskap hebbet, dat sy gröytendeyls underling verstånbår bünt. De Türkske språken wördet up höär beurte ereakened töt de Altaiske språken, dee höygerup såmenkomen sülden med de Uraalske språken. Dit låtste is neet unumstreden, mår wördet verdedigd döär sommige akademici, zoas in de jåren 1930 döär de Oustenrykske språkkündige Hermann Kvergić.

De öldste eskreaven brönnen in ne Türkske språke bünt runeninskriptsys uut de 8ste eeuwe.

Et Türksk wördet eskreaven med et - wat anepassede - Latynske alfabet. So bünt under anderen de letters x, q en w neet upenomen in et alfabet, terwyl der wal andere, ekstra letters bünt tooevoged, zoas ç, ğ, ı, ö, ş en ü. Med syn anpassingen nomet lüde dit et Türk alfabesi (Türksk alfabet). Dit wyr in 1928 vanweagen de Kemalistiske hervörmingen in Türkeye inevored. Töt dan wyr et, ouk wat anepassede, Arabiske alfabet ebruked. In dat alfabet eskreaven nomet lüde de språke meystal Osmaansk (Türksk: Osmanlıca).

Skonwal et eigenlik desölvde språke betreffet, gåt de verskillen tüsken et hedendågske Türksk en et Osmaansk wyder as allene et skrift. Et Osmaansk is namelik völle med seyr völle Arabiske en Persiske leynwöörden en döär språksuuvering hebbet lüde dee invlood in et hedendågske Türksk flink terüggebracht. Hyrdöär is der nen grout verskil in wöördenskat ontstån. Terwyl et Osmaansk as elitespråke van de edelen, de geestelikheyd en de ryken vöär et volk onverstånbår was, wyr het puristiske Öztürkçe, dat as reaktsy in updracht van Kemal Atatürk wyr untwörpen, ouk döär mår weinigen begrepen. Nå nen antal seyr kontroversiele språkhervormingen, dee neet selden epård gingen med ne (gewelddådige) regimewisseling, is de huudige Türkske skryvtspråke untstaan, dee heyl redelik by de spreakspråke anslutet.
[[Kategorie:Turkse taal]]
[[Kategorie:Språkweatenskap]]
{{Dialekt|act}}
