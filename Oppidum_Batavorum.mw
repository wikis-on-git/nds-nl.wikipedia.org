[[Ofbeelding:Batavorum.JPG|thumb|250px|Model van et [[castrum]] bi-j Ulpia Noviomagus Batavorum]]
'''Ulpia Noviomagus Batavorum''' is den olden name van [[Nimwaege]] in de late [[Romeinse tied]]; et veurvoogsel ''Ulpia'' verwis noar [[Trajanus|Marcus Ulpius Traianus]] dat ons in stoat stelden den name ne tiedsanduding te geaven ([[104]]). Veurhen stoand de plaatse bekend under den name ''[[Oppidum]] Batavorum''. Of ''Batavodurum'' (verstarkte stad van de Bataven) inderdoad deezelfde [[neaderzetting]] anduudt, is neet zeker.

== Historie en archeologie ==
Et underzeuk in Nimweage is an-evangen deur den archeoloog [[Jan Hendrik Holwerda]], weens belangstelling wodden ewekt deur wat Romeinse oldheden dee evonden waren. Hi-j groof in dee tied [[1914]] tot [[1921]] n antal smalle sleuven. Holwerda kenden de ''Historiae'' van [[Tacitus]], dee zegt dat ''Oppidum Batavorum'' deur [[Julius Civilis]] in [[69]] n.C. in braand wodden estokken. Holwerda verboand ziene vondsten mit dit verhoal en menen ''Oppidum Batavorum'' evonden te hebben en zelfs et huus van [[Julius Civilis]]. Moar later blek et neet um ne inheemse neaderzetting te goan, moar um n Romeins ekonomies en bestuurlek centrum: de verbliefplaatse van de Romeinse magistroaten, handwarksleu en koopleu.

Howal Holwerda's slotsomme onjuust blek, was et dudelek dat [[Nimwaege]] ne archeologiese toplokasie was en in [[1970]] wodden et gebeed as archeologies monument bescharmd. Vanof dee tied bunt nog völle sporen trög-evonden dee ons helpt de eskreaven historie neet alleneg in de tied, moar ok in de ruumte te plaatsen. Op groand van vondsten künt delen dee [[Tacitus]] skref deur tastboar bewiesmaterioal wödden understeund.

== Prehistorie ==
=== Vondsten ===
De vrogste sporen dee duudt op bewonning van [[Nimwaege]] bunt wat grofkulen uut et late [[neolithicum]] (rundumme 2000 v.Chr.) op et [[Köpsen Höf|Köpse Vlak]]. Wieter bunt doar n antal [[grufbulte]]n evonden uut de [[bronstied]], woarin de verbrande resten van meerdere leu bunt evonden (rundumme 1100-500 v.Chr.). Ok bunt sporen van ne kultusplaatse evonden. In latere tieden greujden dit gebeed uut tot n echt grofveld (late bronstied, vrögge [[iezertied]]). Bi-j sommige van dee groaven uut dizze tied bunt woapens evonden zoas iezeren speren en de reste van nen [[striedwagen]], zodat wi-j mit enige zeakerheid könt stellen dat de strategiese ligging al in de prehistorie in-ezene wodden.

An de noordkante van den [[Waal (revier)|Waal]] ([[Lent (Gelderlaand)|Lent]] en [[Oosterholt (Gelderlaand)|Oosterholt]]) bunt bewonningssporen evonden dee terögge goat tot in de achtste eeuwe veur Christus: eerdewarken spinklöskes, koelen en poalkulen, nen vuursteen' sikkel en n [[urnenveld]], woarschienlek resten van ne kleine [[neaderzetting]]. Ok uut de midden-iezertied bunt sporen evonden, under andere ''Den kearl van Lent'', n good bewoard ebleaven skelet van nen kearl op middelboare leaftied (noar begrippen van vandage) den mit oor- en vlechtringen begroaven wodden. Ok bunt kedavers van huusdieren evonden, woarvan sommigen zunder kop. 

De sporen van bewonning vanof de midden-bronstied tot noa de Romeinse tied döt vermooden dat de [[Bataven]] veurnoamelek ten noorden van den Rien hebt ewond. Of de bewonning vanof de oldste tied achter mekare is ewest, is op groand van archeologies materioal neet te zeggen. [[Verhuzingen]] zölt gewis ne [[demografie|demografiese]] faktor ewest wean, moar verskillen in begroafenisrituelen ([[krematie]] teggenoaver [[begroaven]]) en uterleke kenmarken van eerdewark könt ok kulturele invloden van butenof wean, zunder ne grootschoalege verhuzing.

==Bronnen==
* Het Kops Plateau, ''Van Enckevort'' en ''Zee'', Amersfoort, 1999. ISBN 90-6825-166-X.
* Vindplaatsen in Vogelvlucht, ''Van den Broeke'', Bureau Archeologie, Gemeente Nijmegen 2002.
* Romeins Nederland Boven het Maaiveld, ''Kosters'', ''Peterse'' en ''Swinkels,'' Nijmegen 2002, ISBN 90-6829-074-6.
* Roman Imperial Army, ''Webster'', London 1996, ISBN 0-09-475660-0.

[[Kattegerie:Achterhooks_artikel]]
[[Kattegerie:Geschiedenis van Nederlaand]]

[[ca:Batavodorum]]
[[de:Ulpia Noviomagus Batavorum]]
[[nl:Ulpia Noviomagus Batavorum]]
