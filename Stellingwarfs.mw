{{Wb-logo|Stellingwarfs woordeboek}}
{| {{prettytable}} border="1" cellpadding="2" cellspacing="0" align="right" width="300" style="float:right; margin-left:1em; margin-bottom:1em;"
!colspan="2" bgcolor="lightgrey"|<big>{{PAGENAME}}</big>
|-
|Naeme
|Stellingwarfs
|-
|Nederlaanse naeme
|Stellingwerfs
|-
|Wodt praot in  
|[[Nederlaand]] 
|-
|Taelgebied  
|[[Frieslaand|Zuud-Frieslaand]] en [[Oaveriessel|Noordwest-Overiessel]] ([[Kop van Overiessel]])
|-
|Antal sprekers
|omdebi'j 51.000 (1999)
|-
|Taelklassifikoatie  
|
*[[Indo-Europees]] 
**[[Germaans]] 
***[[West-Germaans]] 
****[[Nederduuts]] 
*****[[Nedersaksisch]] 
*****[[Drèents|Drents]] 
******'''Stellingwarfs''' 
|-
|Schrift  
|[[Latiense alfabet]] 
|-
|Biebelvertaeling
|Ja ([http://www.stellingwerfs-eigen.nl])
|-
|Taelstaotus 
|Nedersaksisch dialekt
|-
|Dialekten
|'Heufdstellingwarfs', Ooststellingwarfs, Kuunders, Westhoeksters, Blokziels, Vollenhoofs 
|-
|Taelkode ISO 639-1  
|n.v.t. 
|-
|Taelkode ISO 639-2  
|n.v.t. 
|-
|Taelkode ISO 639-3/DIS 
|stl
|}
[[Ofbeelding:Stellingwarfse kaorte.gif|thumb|290px|Verspreiding van et Stellingwarfs]]
{{Umraand|Grafiek_Stellingwarfs.GIF|290px}}
Et '''Stellingwarfs''' is een [[Nedersaksisch]] dialekt dat praot wodt in de gemientes [[Ooststellingwarf|Oost]]- en [[Weststellingwarf]] (tegere de [[Stellingwarven]]) in Zuudoost-[[Frieslaand]], mit uutzundering van de Friestaelige dörpen [[Haulerwiek]] en [[Waskemeer]] (beidend Ooststellingwarf) en et gebied rond et dörp [[Noordwoolde]], waor onder invloed van de [[veenkelonie|veenkeloniën]] een eigen streektael ontwikkeld is (in de volksmond ''Veenkeloniaols'' nuumd). Et dialekt in et Noordwesten van Overiessel beheurt ok tot et Stellingwarfs. Van et Stellingwarfs kan zegd wodden dat et ien van de levendigste dialekten van et Nedersaksisch is, mit veul schreven infermaosie.

==Taelgebied==
Et Stellingwarfs het zien oorsprong in et [[Nedersaksisch]] en is daordeur verwaant an onder meer et [[Drèents|Drents]] en et [[Sallaands|Sallaans]]. Verrassend genog is de streektael van de gemiente [[Stienwiekerlaand]] en van een klein angreenzend diel van [[Drenthe]] ok Stellingwarfs ([[Kop van Overiessel]]). Ok in et oostelike diel van de Friese gemiente [[Lemsterlaand]] wodt Stellingwarfs praot.

In zuudwestelik [[Drenthe]] beheurt et grootste diel van de gemiente [[Westerveld]], kleine stokken van de gemientes [[Midden-Drenthe]] en [[Noorderveld]] en een smalle streek van de gemiente [[Möppelt|Meppel]] tot et Stellingwarfs.

Ok in de zes oostelike dörpen van de [[Frieslaand|Friese]] gemiente [[Lemsterlaand]] ([[Delfstrehuzen]], [[Bantege]], [[Echtenerbrogge]], [[Echten]], [[Gietersebrogge]] en [[Oosterzee]]) wodt Stellingwarfs praot. Hier is et liekewel niet inheems, mar is et der hennebrocht deur luden uut [[Gieteren]], in [[Stienwiekerlaand]], die der vanof de vrogge negentiende ieuw et leegvene ontginden. Krek zo wodde et Stellingwarfs vrogger ok praot in de dörpen in et zuden van de gemiente [[Et Vene (gemiente)|Et Vene]], [[Hoornsterzwaog]], [[Schurige]] (dat in et Fries Jobbegea hiet), [[Ooldehoorn]] en [[Ni'jehoorn]].

De Stellingwarven beheuren tegere mit [[Et Bildt]] ([[Bildts]]), [[Liwwadden (stad)|Liwwadden]] ([[Stadsfries]]) en de [[Waddenailaand|Waddeneilanen]] [[Vlielaand (eilaand)|Vlielaand]] en [[Amelaand (eilaand)|Amelaand]] tot de gebieden in Frieslaand waor gien [[Freesk|Fries]] praot wodt. Uutzunderings bin de Stellingwarver dörpen [[Waskemeer]] en [[Haulerwiek]].

==Kenmarken==
Et Stellingwarfs is veur Nederlaanstaeligen deurgaons goed leesber. De Stellingwarfse literetuur is meerstal medern en kent een raffineerd taelgebruuk. Pattie kenmarken gaon dudelik terogge op et Fries. Zo ontbrekt et reflexief ''zich'', waor ze ''him'' of ''hum'' veur gebruken. Et Saksische ienhiedsmeervoold op ''-t'' is vervangen deur ''-en'' (''zi'j slaepen'', niet ''zi'j slaopt''), dit bin inkelde kenmarken die ok in et [[Veluws]] veurkommen.

Ok typisch Stellingwarfs is et veraanderen van de 'aa' in 'ae' (èè) in bepaolde woorden, niet in 'ao' zoas ze dat in de omkrieten doen. Ze zeggen bi'jveurbeeld ''tael'' [tèèl] (mar ''gaon'', ''raod'', ''staon'', ''vraoge''). In et [[Veluws]] wodt dit ok wel daon, ze gebruken allienig gien 'ae' mar 'aa' (vergeliek: ''taal'' [tael], ''vake'' [vaeke] mar ''waoter'' [waeter]). Et Stellingwarfse sjibbolet is dan ok: ''et waeter slaet tegen de raemen dat et klaetert''.

==Sprekers==
Hoeveul sprekers et Stellingwarfs het is niet percies bekend, mar der wodt schat dat dit antal omdebi'j de 51.000 meensken leit. Hiervan wonen zoe'n 14.000 in [[Weststellingwarf]], 7.000 in [[Ooststellingwarf]], 20.000 in [[Stienwiekerlaand]] en 10.000 in zuudwestelik [[Drenthe]]. 

Behalven an et Nederlaans moet dit [[dialekt]] ok an et Fries terrein votgeven; veural Ooststellingwarf is sund de negentiende ieuw stark verfriest. De Stellingwarvers bin liekegoed taelbewust en et dialekt wodt vaeke opschreven. Der is ok een Stellingwarfs woordeboek, die uut niet minder as vier dielen bestaot.

===Staotestieken in percentages===
Hieronder staot een lieste mit percentages uut een onderzuuk naor taelbeheersing van et [[Nedersaksisch]] (waoronder dus et Stellingwarfs). De percentages bin ofkomstig uut de ''Taaltelling Nedersaksisch'' publiceerd in [[2005]].

====[[Weststellingwarf]]====
*et Stellingwarfs redelik tot goed praoten kunnen: 64,6%
*et Stellingwarfs thuus inderdaod een boel praoten: 53,2%
*et Stellingwarfs lezen kunnen: 77,2%
*et Stellingwarfs redelik vaeke lezen: 52,3%

====[[Ooststellingwarf]]====
*et Stellingwarfs redelik tot goed praoten kunnen: 48.9%
*et Stellingwarfs thuus inderdaod een boel praoten: 29,5%
*et Stellingwarfs lezen kunnen: 66,7%
*et Stellingwarfs redelik vaeke lezen: 47,5%

====[[Stienwiekerlaand]]====
*et Stellingwarfs redelik tot goed praoten kunnen: 67,4%
*et Stellingwarfs thuus inderdaod een boel praoten: 49,3%
*et Stellingwarfs lezen kunnen: 77,9%
*et Stellingwarfs redelik vaeke lezen: 41,7%

==De Stellingwarver Schrieversronte==
In [[1972]] is de ''[[Stellingwarver Schrieversronte]]'' opricht, die sund die tied boeken uutgeft, taelkursussen verzorgt en onderzuuk dot naor de Stellingwarfse tael en kultuur. Mit zoe'n 1.300 leden is et naor verholing de grootste Nedersaksische streektaelorganisaosie in [[Nederlaand]]. De ''Schrieversronte'' gaot liekewel allienig over et Stellingwarfse taelgebied in de perveensie [[Frieslaand]]. Et Stellingwarfse gebied in [[Overiessel]] vaalt onder de verantwoording van de [[Iesselakkedemie|Iesselakademy]] in [[Kampen]], wiels dat in [[Drenthe]] verzorgt wodt deur et ''Instituut Drentse Taol'', in [[Assen]]. Alle drie de organisaosies bin ansleuten bie de SONT, de Federaosie van Streektaelorganisaosies in et Nedersaksische Taelgebied.

==Et Stellingwarfse Woordeboek==
Vanof [[1975]] het et ''Instituut veur Stellingwarver tael en kultuur'', in [[Berkoop]], dat insteld is deur de ''Stellingwarver Schrieversronte'', in tegerewarking mit et [[Nedersaksisch Instituut]] an de [[Rieksuniversiteit Grunningen]], warkt an de uutgaove van een groot Stellingwarfs woordeboek. Nao een jaorenlange anloop kwam in [[1994]] et eerste diel van et ''Stellingwarfs Woordeboek'' uut, diel II, dat de letters F tot en mit K besleug en 843 bladziedes bevatte. In [[1997]] verscheen diel III, van de letters L tot en mit R (1.151 bladziedes) en in [[2001]] diel IV, van de letters S tot en mit Z (985 bladziedes). Et laeste diel om uutgeven te wodden, in [[2004]], was diel I, dat de letters A tot en mit E besleug en 821 bladziedes het. Mitmekaander bestonnen de vier dielen uut percies 3.800 bladziedes, mit naor schatting 70.000 tot 80.000 woorden.

In september [[2005]] verscheen der ok een inkotte edisie, et ''Stellingwarfs-Nederlands Verklarend Handwoordenboek'', dat 704 bladziedes bevatte.

==Et Stellingwarfs in de media==
In de [[Stellingwarven]] het et Stellingwarfs een eigen tiedschrift, '''De Ovend''', waor proaza, poëzie, literetuurreceensies en stokken over taelkunde, volkskunde en geschiedenis allegeer in publiceerd wodden. Veerder verschient der in et weekblad ''Stellingwerf'' en in de ''[[Leeuwarder Courante]]'' elke weke vaaste rebrieken in et Stellingwarfs.

Wat aandere media angaot, beide lekaole radiostesjons in de [[Stellingwarven]] zennen et streektaelpergramme "''Huus en Hiem''" uut, der verschienen cd's mit Stellingwarfse meziek, der is een Stellingwarfse kabberetgroep mit de naeme "''Evenpies bi'jpraoten''" en altemet wodt der zundags in de karken in et Stellingwarfs preekt.

Vremd genog het disse bluui van et Stellingwarfs in de [[Stellingwarven]] tot nog toe nog gien grote invloed had op 'e Stellingwarfse gebieden in de [[Kop van Overiessel]] en zuudwestelik [[Drenthe]].

==Zie ok==
*Et [[Stellingwarfs woordeboek]]

==Externe verwiezings==
*[http://www.stellingwarfs.nl/ Stichting Stellingwarver Schrieversronte]
*[http://www.stellingwerfs-eigen.nl Stichting Stellingwerfs Eigen (mit o.a. Biebelvertaeling)]

[[Kattegerie:Stellingwarfs artikel]]
[[Kattegerie:Nedersaksisch]]

[[en:Stellingwarfs]]
[[fy:Stellingwerfsk]]
[[li:Stellingwerfs]]
[[nds:Stellingwarfs]]
[[nl:Stellingwerfs]]
