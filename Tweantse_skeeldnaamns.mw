'''Tweantse Skeeldnaams''' beent n bekeand onderdeel van n [[Tweante|Tweantsn]] [[kultuur]]. Meestieds wördt vuur offisjele angeleagnheedn n eigenliken [[achternaam|achternaamn]] wal gebroekt, mear as de leu oawer en met mekoar köjert, dan komt de ''biejnaamns'' of ''skeeldnaamns'' um n hook.

==Soortn==
Feailik beent er vief soortn skeeldnaamns:<br>
1. Dee verwiest noar t (boern)oarf woer of ne femilie of keump<br>
2. Dee verwiest noar persoonlike kenmoarkn van één of meardere persoonn oet ne femilie<br>
3. Dee verwiest noar n appat beroep wat eene oet de femilie hef<br>
4. Dee verwiest noar t soort beeste wat de femilie hef<br>
5. Dee verwiest noar n bepoalde appatte gebuurtenis in de femilie<br>

De leste veer soortn kommt vuural völle roond [[Eanter]] en [[Riesn]] vuur.

Vuurbeeldn van Riesnse skeeldnaamns dee verwiest noar ne plaatse of boerderieje woer t ne femilie weg keump:<br>
*''De Vinke''(Bloemendaal)
*''Knibbelgediene'' (van Gerritdina Beltman, dee oorspronkelik biej n [[Maarkel|Maarkelsen]] Boerskop ''Knibbelhoek'' weg köm)

Vuurbeeldn van Riesnse skeeldnaamns dee verwiest noar persoonlike kenmoarkn van 1 of meardere persoonn oet de femilie:<br>
*''De Neuze'' (Baan, had nen opvalnd grote neuze)
*''n Bril'' (Ten Bolscher)
*''Buul'' (nen aandern Ten Bolscher, namn t skoftemoal aait met in n buul)

Vuurbeeldn van Riesnse skeeldnaamns dee verwiest noar n appat beroep van eene oet de femilie:<br>
*''Mèldieks'' (Hendrikus Schapink, haandeln in [[mèl]].
*''de Kètse'' (Baan, haddn n steenfabriek en höwn vaake steender teegn mekoar, wat n kètsend geluud gaf)
*''Koarel van Notoaris'' (Karel Diederik Schönfeld Wichers, was kandidaat notoaris, skreef völ in t Riesns, zoas t Riesns Weurdebook. Zin breur was Herman Pieter Schönfeld Wichers, bètter bekeand as [[Belcampo]].



==Nut==
Duurdèt völle jongs en meaks oet dezelfde femilies met mekoar trouwdn, wör t antal van sommige families met n zelfdn achternaam al mear grötter. (In Riesn wonnt onmeundig völle families ''Baan'' en ''Wessels'', Eanter hef n groot antal van ''Pluimers'' en ''Velten'' en [[Vjenne]] steet bekeand um de völle femilies ''Dekker'', ''Fokker'''en ''Holland''.  Um ze nog oet mekoar te könn hooldn gavn de leu mekoar skeeldnaamns.<br>
A-j oew skeeldnaamn neumt weett de leu dreks of ze met good of slech volk te doon hebt. Dèt hef n noadeel: As dr eene oet ne femilie wat misdoan had, dan had zinne hele femilie subiet nen kladn an t gat en wördn ze doar met zaakn doon, verkering kriegn en aandere sosjale angeleagnheedn op of erèknd.

==Vrooger & Rechtevoort==
T köm wal vuur dèt nen vrömden, den nit met de skeeldnaamns bekeand was oarns biej eene in Tweante mos wean en noar n offisjeeln achternaamn vreug, nit wiet köm umdèt de leu mekoar alleenig mear biej n skeeldnaamn keandn.
T wördn vrooger mear gebroekt as rechtevoort, mear iedereene wet zo ongevear nog wal wo of zin femilie eneumd wordt of wördn en zal aaltied as-e oarns biej euldere leu op bezeuk geet de vroage kriegn: ''"Woer Zi-j (dr eene) van?''.

{{Dia|Disse bladziede is eskreewn in t '''[[Riesn]]s'''}}

[[Kattegerie:Tweants_artikel]]
[[Kattegerie:Kultuur]]
