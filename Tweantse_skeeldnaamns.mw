'''Tweantse skeeldnaams''' beent n bekeand onderdeel van n [[Tweante|Tweantsn]] [[kultuur]]. Meestieds wördt vuur offisjele angeleagnheedn n eigenliken [[achternaam|achternaamn]] wal gebroekt, mear as de leu oawer en met mekoar köjert, dan komt de ''biejnaamns'' of ''skeeldnaamns'' um n hook. As eene in t verleedn dan nen onbekeandn skeeldnaamn har, dan neumdn ze n ofisjeeln naamn dr biej: ''"Den löt zik Westerkamp {{Info|Disn naamn is verzunn}} skriewn"''. Dan verweezn ze dus noar offisjele papiern. t Verskiensel van de skeeldnaamns keump ook in [[West-Freesland|West-Freeslaand]] vuur.

==Soortn==
{{Dia2|<small>Feailik beent er vief soortn skeeldnaamns:</small>}}
1. Dee verwiest noar t (boern)oarf woer of ne femilie of keump<br>
2. Dee verwiest noar persoonlike kenmoarkn van één of meardere<br> persoonn oet ne femilie<br>
3. Dee verwiest noar n appat beroep wat eene oet de femilie hef<br>
4. Dee verwiest noar t soort beeste wat de femilie hef<br>
5. Dee verwiest noar n bepoald appatn gebuurtenis in de femilie<br>

De leste veer soortn kommt vuural völle roond [[Eanter]] en [[Riesn]] vuur.

{{Dia2|<small>1. Vuurbeeldn van Riesnse skeeldnaamns dee verwiest noar ne plaatse of <br>    boerderieje woer t ne femilie weg keump:</small>}}
*''De Vinke'' (Bloemendaal)
*''Knibbelgediene'' (van Gerritdina Beltman, dee oorspronkelik biej n [[Maarkel|Moarkelsen]] Boerskop ''Knibbelhoek'' weg köm)

{{Dia2|<small>2. Vuurbeeldn van Riesnse skeeldnaamns dee verwiest noar persoonlike kenmoarkn van 1 of meardere persoonn oet de femilie:</small>}}
*''De Neuze'' (Baan, had nen opvalnd grote neuze)
*''n Bril'' (Ten Bolscher)
*''Buul'' (nen aandern Ten Bolscher, namn t skoftemoal aait met in n buul)
*''Doew-doew'' (Haase, stotterdn heel slim)

{{Dia2|<small>3. Vuurbeeldn van Riesnse skeeldnaamns dee verwiest noar n appat beroep van eene oet de femilie:</small>}}
*''Mèldieks'' (Hendrikus Schapink, haandeln in [[mèl]]).
*''de Kètse'' (Baan, haddn n steenfabriek en höwn vaake steender teegn mekoar, wat n kètsend geluud gaf)
*''de Kuups'' (Ter Harmsel, warn van vrooger oet kuupers)
*''Koarel van Notoaris'' (Karel Diederik Schönfeld Wichers, was kandidaat notoaris, skreef völ in t Riesns, zoas t Riesns Weurdebook. Zin breur was Herman Pieter Schönfeld Wichers, bètter bekeand as [[Belcampo]].

{{Dia2|<small>4. Vuurbeeldn van Riesnse skeeldnaamns dee verwiest noar t soort beeste wat de femilie hef:</small>}}
*''de Menne'' (Mannes Pijffers, was peardemenner)
*''Peardejan'' (Jansen, woarkn met pearde op n steenfabriek)
*''n Bign'' (Kamphuis)

{{Dia2|<small>5. vuurbeeldn van Riesnse skeeldnaamns dee verwiest noar n appatn gebuurtenis in ne femilie:</small>}}
*''de Jenkes'' (Ter Avest, hadn twee Jennekes in één gezin)
*''Lapot'' (Baan, kon ne preake van Domie Lapot zowat letterlik noaverteln)
*''Van t Hatje'' (Ten Berge, eene van öare vuureuldn har in Atjéh evöchn)

==Nut==
In Tweante wördt ook nog aait t gebroek an enheuldn um keender noar öare grootooldn te [[verneumn]]. Doarduur kwamn op n doer bepoalde naamns steeds vakerder vuur. Zo kon t wal vuurkomn dèt de grotvaas van beaide kaantn allebeaide ''Jan'' heetn, woerduur dr in één gezin mangs twee jongs ''Jan'' eneumd wördn. Dee wördn dan oet mekoar eheuldn duur ze ''(Grootn)Jan'' en ''Kleainn Jan'' te neumn, wat dan later wier as skeeldnaamns gebroekt wördn.<br>
Duurdèt völle jongs en meaks oet dezelfde femilies met mekoar trouwdn, wör t antal van sommige families met n zelfdn achternaam al mear grötter. In [[Riesn]] wonnt onmeundig völle families ''Baan'', ''Voortman'' en ''Wessels'', [[Eanter]] hef n groot antal van ''Pluimers'' en ''Velten'' en t [[Vjenne]] steet bekeand um de völle femilies ''Dekker'', ''Fokker'' en ''Holland''.  Um ze nog oet mekoar te könn hooldn gavn de leu mekoar skeeldnaamns.<br>
A-j oew skeeldnaamn neumt weett de leu dreks of ze met good of slech volk te doon hebt. Dèt hef n noadeel: As dr eene oet ne femilie wat misdoan had, dan had zinne hele femilie subiet nen kladn an t gat en wördn ze doar met zaakn doon, verkering kriegn en aandere sosjale angeleagnheedn op of erèknd.

==Vrooger en rechtevoort==
T köm wal vuur dèt nen vrömden, den nit met de skeeldnaamns bekeand was oarns biej eene in Tweante mos wean en noar n offisjeeln achternaamn vreug, nit wiet köm umdèt de leu mekoar alleenig mear biej n skeeldnaamn keandn.
T wördn vrooger mear gebroekt as rechtevoort, mear iedereene wet zo ongevear nog wal wo of zin femilie eneumd wordt of wördn en zal aaltied as-e oarns biej euldere leu op bezeuk geet de vroage kriegn: ''"Woer zi-j (dr eene) van?"''<br>
Ook stoat bepoalde Riesnse bedriewe nog aait bekeand oonder de femilieskeeldnaamn. Bouwbedrief Ter Steege wördt nog aait ''Potje'' neumd, Bouwbedrief Nijhuis steet nog aait bekeand as ''Kruutnbearnd'' en skildersbedrief Lichtenberg het nog aait ''De Feaie''.<br>
Éen bedrief oet Riesn hef zelfs n skeeldnaamn as offisjeeln bedriefsnaamn an enömn en is doarmet n bekeandheaid in Tweante wördn. Otto ter Steege begun n weenkelske, mear veund Ter Steege te offisjeel kleenkn. Doarumme keant iederene non ''Otje van Potje''.

==Oetgoande verbeendingn==
*[http://members.chello.nl/~j.nikkels/gen/bijnamen.html Webstea met n oawerzich van Riesnse skeeldnaams]

{{Dia|Disse bladziede is eskreewn in t [[Riesns]]}}

[[Kattegerie:Tweants_artikel]]
[[Kattegerie:Nedersaksisch]]
[[Kattegerie:Nedersaksische cultuur]]
