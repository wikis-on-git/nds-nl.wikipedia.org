'''Gerrit Odink''' ([[Eibarge]], [[1916]] - [[Eanske]], [[5 juli]] [[1978]]) was een [[Achterhook|Achterhoeks]]e dichter die vake 't Achterhoekse plattelaand bezung. Zien bi'jname was ''de Hölter''.

==Ontwikkeling as dichter==
Odink begunden end jaoren dartig in 't [[Achterhooks|Achterhoeks]] te schrieven. Een vrog klaankbörd veur hum was zien oom, de streekhistoricus [[Hendrik Odink]]. Hi'j kwaamp in de kunde mit de [[Nederlaands]]talige dichter [[Gerrit Achterberg]] in de tied det dizzend in [[Mallem]] verbleef. Achterberg, [[Hendrik Entjes]] en aandern tröffen mekare vake in de regio. Zowal Achterberg as Entjes hebt invloed ehad op Odink as dichter.

==Dichterlijke kenmarken==
In zien gedichten, treditioneel van vörm, leuk Odink hum vake inspireren deur de netuur van zien streek. Veul gedichten hebt een [[christendom|christelijke]] grondslag. Mit zien creatieve drang, die as-e ok in tiekenings en as zanger töt uting brocht, en zien algemiene daodendrang, wol Odink humzölf onderscheiden van wat e zien grootste vi'jand nuumden: de middelmaot, 't 'kleutjesvolk'.

==Wiedere lèven==
Odink leidden een drok verieningslèven; hi'j zat onder meer bi'j de oldheidkundige veriening De Graafschap. Mit zien breurs har hi'j een bouwbedrief, waorveur hi'j veule bi'j de weg was. Nao 't wegraken van zien oldste zeun bi'j een auto-ongelok in 1966, hef Odink - op ién gedicht nao - gien ni'je gedichten epubliceerd. De eerste bundel daoras zien gedichten in verzameld wördden, kwaamp in de jaoren zeuventig uut. Ok in die tied stelden hi'j de uutgave ''De Eibergenaren, herkent u ze nog?'' samen.

De leste jaoren van zien lèven leed Odink an [[emfyseem|longemfyseem]]; hi'j oaverleed in Eanske. Zien verzamelde gedichten wördden in 1999 bezörgd, mit een veurwoord van de schriever [[Henk Krosenbrink]] en een biografisch naoschrift van zien zeun Wolter Odink.

==Fragment uut zien wark==
:''Zo'k argens misschien eenzaam was
:''Velaoten en allene,
:''Zo was dat in de grote stad
:''Woor 't laeven is te zene,
:''Woor 't bast van 't volk,
:''Woor 't schöf en jech
:''En 't volk van 't volk ne slinger leg.
:''[...]''

:Uut 't gedicht ''Naamloos volk''

==Bron==
*W. Odink, E.H. Wesselink, G.H. Lettink en G.J.H. Krosenbrink (red.) (1999), ''De Hölter. Verzamelde Gedichten van G. Odink (1916-1978)'', Eibarge: Historische Kring Eibergen

{{Dia|Dit stok is eschreven in 't [[Zuudwest-Zuud-Drèents]] van de Drèents-Oaveriesselse grèensstreek.}}

[[Kategorie:Drèents_artikel|Odink, Gerrit]]
[[Kategorie:Schriever in 't Achterhooks|Odink, Gerrit]]
