't '''Enkhuzens''' is 't [[dialect]] van de Noord-Hollaandse stad [[Enkhuzen]]. 't Wödt ezeen as 'n [[West-Frees]] dialect, maor hef wal 'n heel eigen karakter. 't Enkhuzens is naomelek op 'n antal punten veul beholdener as de dialecten in de naobi-je umgaevink van de stad. 

== Typering ==

't West-Frees wödt wal ens underverdaeld in twee heufdgroopen: 't Eilaand-West-Frees enerzi-jds en 't Laand-West-Fries aanderzi-jds. As de beneumingen al doot vermooden, wödden mit den eersten groop et [[Tessels]] en et [[Wierings]] bedoold. Ok 't uut estarven dialect van Vleeland slot zich an bi-j dit Eilaand-West-Frees. 

De aparten kanmarken van 't Eilaand-West-Frees bunt de uutspraok van '''ie''' veur "ij" en '''uu''' veur "ui". Kanmarken, dee ok apart bunt veur 't Enkhuzer dialect. Net as in 't Tessels en et Wierings spraekt leu in Enkhuzen van ''diek'', ''tied'', ''muus'' en ''duuf''. Daorumme wödt ok 't Enkhuzens wal "Eilaand-West-Fries" eneumd. De umrengende darpen gebruukt vormen as ''duif'' en ''taid'' (of ''toid''). 

't Aparte karakter van 't Enkhuzens let zich histories verklaoren. As olde, umwalde stad was Enkhuzen 'n eslotten centrum, dat veural in den [[Golden Eeuwe]] tot groten blooi kwam. Nao dizzen golden tied raakten 't stadjen in verval en in ofzundering van de reste 't laand. Vergeliekbaor mit vissersplaetsen as [[Urk]] en [[Volendam]] (mit de zeer aparte dialecten [[Urkers]] en [[Volendams]]): deur historische redenen was de stad 'n "eilaand" ewödden, of eslotten van et achterlaand.

== Kanmarken ==

De Enkhuzense klinkerklaanken "'''ie'''" veur "ij" en "'''uu'''" veur "ui" bunt beholdende elementen van 't dialect: in 't [[Middelnederlaands]] waren dizzen klaanken d'r ja ovveral, maor vanof den [[16e eeuw|16e eeuwe]] is 't in de Standaardtaol gebruukelek ewödden te [[diftong|diftongeren]]: 'uu' wierd 'ui' en 'ie' wierd 'ij'. 't Enkhuzens hef, samen mit 't Tessels, 't Wierings en 't Vleelaands an dizzen klankverschoeving neet mit edoan. Opvallend bunt woorden as ''flute'' en ''spute'', mit "uu", umdat dizze woorden in 't Tessels en 't Wierings noe juust -as uutzoondering op den reagel- mit "ui" wödden uut espraoken.

Woorden as "schaap" en "kaas" wödden in Enkhuuzen mit de '''ee''' van "beer" uut espraoken: ''kees'', ''skeep''. In de naobi-je umgaevink van de stad klunk 't echter ''keis'' en ''skeip''. Ok hier kump 't Enkhuzens weer mit 't Tessels en 't Wierings ovverhen en onderscheidt 't zich van andere dialecten op 't vaastelaand. Mangs wödt 't Enkhuzens wal as 'n "compromis" tussen 't Eilaand-West-Frees en 't Laand-West-Frees ezeen. 't Dialect hef ok meer Holaandse vormen as de eilaanddialecten. 

Hollaandse invlooden zeet wi-j in woorden as ''pijp'', ''vijf'' en ''wijf'', de mangsmaol mit 'n '''ij''' wödden uut espraoken en dus neet, zoas eurspronkelek 't geval ewest möt hebben, mit "ie". Ok opvallend bunt woorden as ''dorp'' en ''vork'': naogenoog alle West-Freese dialecten broekt hier ''durp'' en ''vurk''. Toch blik de vorm ''vurkie'' in et Enkhuzens tot begin [[20e eeuw|20e eeuwe]] in gebruuk ewest; dizze is op eschrevven deur [[Kloeke]]. 

'n Aander apart kanmark van 't Enkhuzens is 't wegvallen van de '''h''' in [[anlaut]]. 'n "Huis" wödt zo 'n "''uus''". Dizzen h-wegval vind wi-j neet in 't Tessels en ok neet in 't Wierings, maor wal in 't [[Volendams]] en ok in 't olde Vleelaander dialect. Wegvallen van de H is 'n verschiensel dat in veul Nederlaandse dialecten verskient. Wieter aparte en algemeen West-Frees is 't behold van '''sk-''' waor 't Algemeen-Nederlaands "sch-" hef staon.

=== Invlood uut 't oosten ===

Op bepaolde punten wiekt 't Enkhuzens van de aandere Noord-Hollaandse dialecten of, zodanig, dat onderzeukers 'n invlood van buutenof vermood. Dit zol dan 't oosten van Nederlaand waen, waor [[Nedersaksisch]]e dialecten wödden espraoken.

De volgende kanmarken van et Enkhuzens valt neet onder 't West-Frees te brengen:

* De aparte woorden ''breg'', ''reg'', ''pet'' klunkt, as Algemeen-Nederlaands, "brug", "rug" en "put"

* De aparte 'ie' dee veural beholden West-Freese dialecten gebroeken in o.a. ''vier'' (vuur) kömp in 't Enkhuzens zo neet veur; "vuur".

* 't Enkhuzens hef "art", "varf" en neet "urt" of "ort", de West-Freese vormen.

* 't Enkhuzense woord veur "nieuw" is ''nij''; echt West-Frees is ''nuw''. Dizzen 'ij' is hoogstwaorschienlek uut 't oosten ofkomstig.

* 't Nederlaandse woord ''voor'' is in 't Enkhuzens ''veur''; ok dit is eerder Nedersaksisch as West-Frees. Toch hebt dialecten rundum Enkhuzen hen (Drechterlaands) den "eu" ok op dizzen plekke; 't Enkhuzens liekt dizzen dialecten toch te hebben beïnvlood.<ref>K. Heeroma, Hollandse Dialectstudies, Wolters, Groningen, 1335</ref>

== Status ==

Hedensdaoge wödt 't Enkhuzer dialect neet heel veul meer espraoken. Deurdat 'n bulte leu van buten Enkhuzen in de stad bunt komen wonnen, en 't Standaardnederlaands of et "gewone" West-Frees mitbrachten, wödt 't dialect staorigan vergetten, en vervangen deur de Noord-Hollaandse of West-Freese umgaangstaol zoas dee ok wieters in de proveensie wödden espraoken.

{{Bron|
*Sjoerd Spoelstra (1893), ''Enkhuizer Woordenboek'', Amsterdam: P.J. Meertens Instituut. In dit woordenbook wödt ok op 'n antal dialectkanmarken in egaon. 
*K. Heeroma (1935), ''Hollandse Dialectstudies'', Grunning: Wolters
}}

==Rifferenties==
<references />

[[Kattegerie:Achterhooks_artikel]]
[[Kattegerie:Gelderlaand]]
[[Kattegerie:Nederlaanse_streektael_en_dialekt]]

[[nl:Enkhuizens]]
