'''Lukas Koops''' ([[Grol]], [[1952]]) is een [[Drenthe|Drèentse]] schriever en bestuurder. Under zien publicaoties - in 't [[Drèents]] en [[Nederlaands]] - valt dichterij, columns, artikels, körte verhaolen, een roman, geschiedschrieving en interviews.

==Loopbaon==
Koops hef Nederlaands en Fraans studeerd en was achttien jaor leraor Nederlaands en Fraans in [[Emmen]]. Hij hef in de Drèentse poletiek zeten as gemienteraodslid veur [[GroenLinks]] in [[Raol]] (1982-1987) en [[Pervinciaole Staoten|staotenlid]] veur dezölfde partij (1987-1995). Ok hef e veurzitter west van de (in 1996 ontbunden) [[Drentse Schrieverskring]] en bestuurslid van 't [[Huus van de Taol]] (veurhen Drentse Taol).

Tegenswoordig is Koops heufd gevarieerde programma's bij [[RTV Drenthe]], waor as e ok 't cultuuragenda-pregramma 'Podium' prissenteert. Wieder is e redacteur bij ''[[Noorderbreedte]]'', tiedschrift over Noord-Nederlaand. Hij hef zien eigen tekst- en communicaotiebureau.

Koops is bestuurslid van 't [[Huus van de Taol]], anfieterinstituut veur de Drèentse taol.

==Schrieverij==
Vanof de jaoren tachtig publiceert Koops in de Drèentstaolige tiedschriften ''[[Roet (tiedschrift)|Roet]]'' en ''[[Oeze Volk]]''. Sund 2008 zit e in de redactie van ''Roet''. Vanof 1989 dot e maotschappij- en cultuurkritische columns veur Radio Drenthe, partie regionaole kraanten en 't ''[[Maandblad Drenthe]]''. In zien columns haolt e hard oet, beveurbield waor e gebrek an cultureel initiaotief in Drenthe bespeurt. Dizze kiek klinkt ok deur in zien fictie.

Koops zien roman ''[[Schoeltied (roman)|Schoeltied]]'' (2003) giet over de relaoties maank een antal trouwde stellen en over de poletieke machinaoties in een klein Drèents dörp. Een neie inwoonster kreg daor een köppel underwiezers en olders tegen heur, umdat ze de veur 't directeurschap klaorsteumde underwiezer verslat en zölf directeur wördt.

In december 2008 kwam bij 't Huus van de Taol een videopetret van Lukas Koops oet, produceerd deur Albert Haar.

==Publicaoties==
*''Dood spoor'' (dichtwark, 1993)
*''Scholders ophaolen'' (columns, 2001)
*''[[Schoeltied (roman)|Schoeltied]]'' (roman, 2003)
*''Altijd in de buurt - Zestig jaar regionale omroep in Drenthe'' (saomenstelling, 2006)
*''Ingehaald door het verleden'' ('t levensverhaol van een NSB-dochter, 2008)
*''Drenthe verdeeld'' (over de gemientelijke herindieling van Drenthe, 2009, te verschienen)

==Citaot==
:''As ze net de eerste kwast vol varf op de deur oetstreken hef giet de bel. Ze kek naor de veurdeur en zöt deur het roetie het gezicht van Riekus Oosting. Ze vrag zuch of wat die bij heur an de deur doen komp. Anna zet de varfpot op taofel en lop met de kwast in de haand hen de deur.
:'' 'Moi. Zo, bi'j an 't vaarven?'
:'' 'Ja', zeg Anna körtof. 'Zeg 't ies.'
:'' 'Ik dèenk daj 't wel al heurd hebt, umdaj ok twei kinder op schoel hebt, maor meester Jalvingh is al twei weken ziek in hoes. [...] Umdaw as olders van de kinder die bij Jalvingh in de klas zit toch wel met hum te doen hebt wil wij hum nou geern een hart under de riem steken. Daorum zaomel wij in 't dörp handtiekens in en die wil wij hum dan anbieden in combinatie met een grote bos bloemen. Zuj ok je handtieken zetten willen op dizze liest?'
:''Anna is te verbluft um vortdaolijk te kunnen reageren. Een handtiekenactie veur een man die ziek in hoes zit, umdat e zien nederlaog niet accepteren kan. Hoe kuj 't bedèenken.''

:Oet ''Schoeltied''

==Oetgaonde verwiezing==
*[http://www.hetdrentseboek.nl/index.php?option=com_content&view=article&id=24:koops-lukas-1952&catid=14&Itemid=27 't Huus van de Taol over Lukas Koops]
*[http://evertjrt.home.xs4all.nl/lkvrouw.html Column 'Vrouw' van Lukas Koops op Schrijversomdenoord.nl.]
*[http://www.reur-festival.nl/artiesten/detail/lukas-koops Webstee Reurfestival over Lukas Koops]

{{Dia|Dit artikel is schreven in 't [[Midden-Drèents]].}}

[[Kategorie:Drèents artikel|Koops, Lukas]]
[[Kategorie:Schriever in 't Drèents|Koops, Lukas]]
