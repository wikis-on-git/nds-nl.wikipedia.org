De '''Sjouken''' ([[Latain]]: ''Chauci'') waren n [[Germoanen|Germoanse]] stam ien t Noord Duutse gebied tuzzen [[Ems (revier)|Ems]] en  [[Elve]]. Ien t begun wazzen zai bondskop van de Reumers en leverden zai hulptroupen aan [[Germanicus]] ien zien vèldtocht tegen Arminius. Dit bleek nait allend oet historische bornen, môr ook oet vondsten oet n ruterkaamp op de [[Hunnerbaarg]] bie [[Nimweeg]].

Loater ([[47]] noa Chr.), noa opstand van de [[Fraizen]] ([[19]] n.Chr.), ondernomen zai onder laaiden van de [[Cananefoaten|Kaninevoat]] Gannascus ienvalen ien [[Germania Inferior]] en plunderden de kosten van [[Gallia Belgica]]. [[Corbulo]] perbaaierden Gannaskus te vermoorden deur n troup kriegers noar de Groot Sjouken goan te lôten, môr dit laaidde tot grote oprouer onder de Sjouken. [[Claudius (keizer)|Klaudius]] verbad doarop, vlot en goud, Korbulo wieder kraigstochten te ondernemen ien Germania Transrhenanum, omrezen n nije opstand aanemelk was.

58 n. Chr. verdreven de Sjouken heur noaberstam de [[Ampsivoaren|Amsivoaren]] oet t gebied van de Emsmonden.  

Tiedens de [[Opstand van de Batoaven]] was "ain van de vuregste [[kohort]]en" woarop Sivilis baauwen kon soamensteld oet [[Fraizen]] en Sjouken en stasjoneerd ien [[Tolbiacum]] ([[Zülpich]], bie Keuln). Dizze ainheid wör anders deur de ienwoner doen vouerd, woarnoa heur onderkommen ien braand stokken wör. Ook zonden de Sjouken [[Julius Sivilis]] verstaarken, zunder dat dit deurslaggevend was.

De [[Angrivoaren]] zollen loater n dailstam van de Sjouken worden wezen. Ien de vaaierde aive noa Kristus wörren de Sjouken zulf paartlek n dailstam van de [[Saksen (volk)|Saksen]] en paartlek van de [[Frisii|Fraizen]]. De Fraizen ien [[Hail-Oostfraislaand]] en de [[Ommelanden]] stammen den woarschienlek ook van de Sjouken ôf. 

Man leuft dus dat zai zok ook tot over Ems tou vestegd haren, ien de noudoagse pervìnzie Grunnen. Veuraal [[Kornelis ter Laan|K. ter Loan]] was n staark veurstander van dizze teorie. Tegenswoordeg herinnert de [[Grunnegs-Oostfraise veurnoamen|Grunnegs-Oostfraise noam]] ''Sjoukje'' nog aan dizze stam. Vrouger wörren de Sjouken deur de [[Ommelanden|Ommelaanders]] ook wel '''Hoegen''' of '''Hummers''' nuimd. De noam van t gebied [[Homsterlaand]] (''[[Nederlaands|Nl.]]: Humsterland'') ien t [[Grunnen (provìnzie)|Grunnegse]] [[Westerkertaaier]] herinnert hier nog aan. De oldste noam van t Homsterlaand is ''Hûgmerki'' dat wat betaikent as ''laand van de Sjouken'' of ''laand dat grìnst aan t laand van de Sjouken''.

==Bornen==
[[Claudius Ptolemaeus]], ''Geographia'' II.10.<br />
[[Publius Cornelius Tacitus]], ''Annales'' I-II.<br />
[[Publius Cornelius Tacitus]], ''Historiae'' IV-V.

{{Germoanen}}

[[Kategorie:Grunnegs_artikel]]
[[Kategorie:Oldheid]]
[[Kategorie:Germoans vôlk]]
