[[Ofbeelding:Daniel Radcliffe.jpg|250px|thumb|De acteur dee Harry Potter speult]]
'''Harry James Potter''' of kortweg '''Harry Potter''' ([[31 juli]] [[1980]]) is een fictief [[personage|persoon]], de [[heufdpersoon]] in de zeuvendelige gelieknamige boekenserie van de Britse schriefster [[Joanne Rowling]].

==As baby (1980-1981)==
Harry is 't kiend van [[James Potter]], een volbloed tovenaor, en [[Lily Potter]], een heks mit [[Dreuzel]]ouwers. James en Lily warren allebei etalenteerde tovenaors en warren tegenstanders van de duustere tovenaor [[Heer Voldemort]]. Op een kouwe, natte avend in [[1980]] veurspelde de [[Ziener]]es [[Sybilla Zwamdrift]] dat d'r ''an 't einde van de zeuvende maond'' iemand geboren zou worren ''die de macht het um de Heer van 't Duuster'' ''te overwinnen''. Op 31 juli 1980 worde Harry Potter, 't einige kiend van James en Lily, geboren. De profetie van Zwamdrift bleek betrekking te hen op Harry. Terwiel Zwamdrift disse veurspelling dee worde ze echter of-eluusterd deur [[Severus Sneep]], die toe nog een [[Dooddoener (Harry Potter)|Dooddoener]] was, die de infermaotie deurspeulde an zien meester, Voldemort. Vanof dat mement wou Voldemort Harry en James dooien. Volgens Voldemort had Lily niet krek hoeven doodgaon; waorum niet is onbekend. Sneep, die hum bekeerd had, gaf dit echter deur an [[Albus Perkamentus]], die extra beschaarming veur James en Lily regelde. Dat helpte alleen niet, umdat [[Peter Pippeling]], een veurmaolige femilievriend, hullie woenplaots verraoien had an Heer Voldemort, die daornaor naor 't huus van James en Lily gung. Eerst vermoordden ie James, daornaor beud ie Lily de meugelijkheid um te blieven leven. Ze keus der echter veur um d'r eigen leven op te offeren veur Harry, die daordeur tot an vandaag starke vorm van [[liefde]] in hum het. Vervolgens prebeerde Voldemort oek de éénjaorige Harry te vermoorden, mar wonderlijk genog ketste die vleuk of op zien veurheufd (daorbie een bliksemschichtvormig [[litteken]] achterlaotend), terug naor Voldemort. Voldemort sturf niet deur die vleuk mar worde ereduceerd tot "minder dan een geest". Deurdat Harry as éénjaorige an Voldemorts vleuk des doods is ontkommen, worde hie as een grote held binnen de tovenaorsgemeenschap beschouwd (ze neumen hum dan oek wel ''de jongen die bleef leven''). Bie de mislukte vleuk het Voldemort overigens per ongeluk een paor krachten van zien eigen (waoroender 't talent um mit slangen te praoten, ''Sisselspraak'') in Harry over-eplaotst. Volgens de profetie van Zwamdrift het Voldemort Harry ''as zien gelieke an-emarkt'', en zo Harry an-ewezen as zien meest gevaorlijke vieaand.

==Tot zien elfde verjaordag (1981-1991)==
Umdat zien ouwers overlejen warren kwam Harry te woenen bie zien noom en meu, de Duffelingen. [[Petunia Duffeling]] is de zus van Lily Potter. Mar de Duffelingen bin niet-magisch en bin oek fel tegen de toverkunst ekant. Ze hen Harry dan oek nooit verteld over 't bestaon van toverkunst en hen hum altied veur-eleugen over de waore identiteit van zien ouwers. Ze hen altied een hekel an Harry ehad en hen eprebeerd de magie uut hum te slaon, mar dat lukte ze niet. Een veurbeeld dat laot zien hoe aarg de Duffelingen Harry mishandelden, is het feit dat ze hum tot an zien elfde verjaordag in een bezemkast oender de trap leuten slapen. Op Harry's elfde verjaordag kwam der echter een reus van een keerl, [[Rubeus Hagrid]], mit de boodschap dat Harry een [[magiër|tovenaor]] was. Veirder vertelde Hagrid hum de waorheid over zien ouwers en hie deelden hum mee, dat hie niet naor een gewone middelbaore school gaon zou, mar naor [[Zweinstein|Zweinsteins Hogeschool veur Hekserie en Hokus-Pokus]].

==Vanof september 1991==
Een maond naodat Harry samen mit Hagrid zien schoolspullen ekocht had op de [[Wegisweg]], vertrök hie mit de [[Zweinsteinexpres]] naor zien nieje school. An boord maakten hie kennis mit [[Ron Wemel]] en [[Hermelien Griffel]], die zien beste vrienden worren zouwen. Op Zweinstein zat Harry in zien eerste jaor op oengeveer 'tzelfde nivo as de are leerlingen. Op Zweinstein bliekt eens te meer hoe beroemd Harry is. Hie wort regelmaotig nao-ewezen en in 't tweede boek herinneren medeleerling [[Kasper Krauwel]] en prefessor [[Gladianus Smalhart]] hum de heeltied an zien beroemdheid. Mar Harry vient 't heul niet prettig dat hie zo bekend is en zou mar wat greig van zien litteken (de fysieke herinnering an de gebeurtenis die hum zien faam bezurgd het) of willen wezen. Vanof 't daarde boek begint Harry's karakter te veranderen. Dat is deels toe te schrieven an de [[puberteit]], mar deels oek an 't feit dat Harry steeds meer leert over zien verlejen en dat van zien ouwers en op disse menier econfronteerd wort mit 't slechte in de mins. Op partie mementen neemt kwaodheid dan oek de overhand in Harry's persoonlijkheid. Dat gebeurt bieveurbeeld as hie econfronteerd wort mit [[Sirius Zwarts]], de keerl die hie (overigens oenterecht) verantwoordelijk stelt veur 't verraod en daormee de dood van zien ouwers. Een meurdlustige emotie maakte zich op dat mement van hum meester. In 't vierde boek weigerden ie halsstarrig zien excuses an te biejen tiejens een ruzie mit zien beste vriend [[Ron Wemel|Ron]] en in het vuufde boek begun ie bie 't minste of geringste te schrouwen tegen zien vrienden as hie 't geveul had dat zie hum niet begrepen. Naormaote Harry echter meer begint te begriepen in wat veur duustere tiejen de tovenaorswereld (mit de terreurdaoien van [[Heer Voldemort]]) en humzelf (as an-ewezen persoon um Voldemort uut te schakelen, waorbie soms offers neudig bin) verkeren, liekt zien karakter hum te ontwikkelen tot dat van iemand die goed mit zien lot um kan gaon. Zelfs oender 't persoonlijk verlies van een dierbaore in 1996 blieft Harry, zeker naor een paor weken, beheurlijk kuum. Op de mementen dat Harry, as hie iets ontdekt over daoien van bepaolde zwarte magiërs, weer keihard econfronteerd wort mit de schimmige kant van de [[mense|mins]], kan dat bie hum nog wel tot onbegrip en kwaodheid liejen. Meschien leit daorin juust wel zien grote kracht. Deur zien netuurlijke neiging naor 't goeie zal hie nooit verleid worren deur 't veuruutzicht van macht (zoas hie 't zellef ezeid het: "Ik loop nooit over naor de Duustere Kant! Nooit!") zodat hie in staot zal wezen um de meuilijke taok, die krek hie zal motten uutvoeren (namelijk 't uutschakelen van Voldemort) tot een goed eind te brengen.

{{Dia|Disse pagina is eschreven in 't [[Putters]]}}

[[Kattegerie:West-Veluws artikel]]
[[Kattegerie:Harry Potter]]

[[nl:Harry Potter (personage)]]
[[en:Harry Potter (character)]]
[[et:Harry Potter]]
[[he:הארי פוטר (דמות)]]
[[hu:Harry Potter]]
[[ja:ハリー・ポッター (人名)]]
[[nl:Harry Potter]]
[[no:Harry Potter (figur)]]
[[pl:Harry Potter (postać)]]
[[pt:Harry Potter (personagem)]]
[[ru:Поттер, Гарри]]
[[fi:Harry Potter (hahmo)]]
[[sr:Хари Потер (лик)]]
[[th:แฮร์รี่ พอตเตอร์ (ตัวละคร)]]
[[tr:Harry Potter (karakter)]]
[[zh:哈利·波特 (小說角色)]]
