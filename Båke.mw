[[Ofbeelding:MensenPaasvuur.jpg|thumb|300px|Leu beent saamn bie ne boake in [[Eibargen|Eiboargn]] (2006)]]
Op [[Poaske|Eerste Poaskedag]] wordt in n groot Noord-Westerlik gedeelte van [[Europa (continent)|Europa]] boakes an estökn. ne '''Boake''' is n groot veur, wat wördt ebraand um de keulte en t duuster van de [[winter|weenter]] te verdriewn, en n komst van de [[lente|leante]] te viern, of um te viern dèt Leante t van Weenter ewunn hef.<br />
De Noordgreanze woer at dit gebroek vuurkeump löp duur [[Denemarken|Denemoarkn]], de zuudgreanze duur [[Zwitserlaand]] en [[Oostenriek]]. De Westergreanze löp duur [[Nederlaand]] oawer de liene den t [[Nedersaksisch|Neersassiese]] gedeelte onderscheaid van t [[Nederland|Hollaandse]] deel, en de oostergreanze löp duur t [[Duutslaand|Duutse]] [[Hartz]]-gebeed.

==Geskiedenis==
[[Ofbeelding:Paasvuur.jpg|thumb|280px|ne Boake bie [[Onstwedde]] op [[Poaske|Tweede Poaskedag]] 2004]]
Dèt is n oold [[Germanen|Germaans]] gebroek wat zin oorsprong nog vuur n komst van t [[Kristendom]] hef. Woarskeainlik geleuwdn de Germaann dèt t veur öar ook beskoarmn teegn kwoade geestn, en was t veur ne verzekerige vuur vruchtboarheaid. De aske wat van de boakes köm, wör oawer t laand verdeeld, wat good was vuur de groond.
De kristenen prebeerdn t heidense gebroek dr oet te kriegn, mear dèt is öar neet elukt, mear de beleawing van ne boake is vake neet mear met de Germaann verbeundn. De [[Rooms-Katholieke Karke|rooms-katteliekn]] hebt t gebroek verdreeid en dr n Rooms feest van emaakt.

In Tweante wördt dit gebroek ''boakebraandn'' eneumd. De leste joarn beent dr strenge milieuvuurskriftn an verbeundn.

==Vuurbereaiding==
Wekkn, en mangs moandn in t vuurtn beent boakebouwers drok um nen zo hoog meugliken stapel te maakn. ne Boake kan wal boawn de 10 meter hoge wordn. Boakebouwers gaddert sneuihoolt bie mekoar en zett in t lestn nen [[steaiger]] op um nog heuger te könn bouwn.

In n [[tweeduuster]] wördt de boake an estökn. Hier keump völ volk op of, dee-t dr met mekoar nen mooin oawnd van maakt, met hèpkes, beer en [[Boakebitter]]. n Volgenden dag kö-j oaweral roekn dèt de leante zin intree hef emaakt.

t Bekeandst beent de [[Tweante|Tweantse]] boakes, umdèt t gebroek hier nog t meeste vuur keump. Tweante hef t meest antal boakes pèr kilometer van Neerlaand.

==Wearldrekord==
t Is gebroek um met [[buurtschop|noaberskopn]] nen wedstried te hooldn wee-t de grötste boake kan bouwn. t Wearldrekord steet op naam van n noaberskop [[Splo]] biej [[Riesn]] en [[Hooltn]], met ne heugte van 27 meter.

==Riemken==
'''Poasken'''

<poem style="margin-left:2em; font-style:italic">
Stokket de Boake hooge,
stekt den stapel an,
det slöt oe op t ooge,
zulk kooldern at-e kan!

De noabers bouwdn al wèkke,
dn stapel is egröaid.
non knispert doar de tèkke,
zo glöainig mooi, zo t glöait.

Loatt det veur non braandn,
de wöarmte dut oe good.
In alle ummelaandn,
doar roekt ze wa-w non doot.

Heurt dee tèkke knèttern,
den weend den jaankt dr duur,
Non zal t weer zik bèttern,
De keulte geet met t uur.

Alleman keump kiekn,
fles boakebitter met,
De weenter mut non wiekn,
den doerdn al zonnen zet.

In dee koolde tiedn
was t bouwn al lang begunn.
Mie duch, non ma-k t liedn,
Det de Leante hef ewunn!
</poem>

:-Martin ter Denge, 2007

==Neersassies==
* [[Grunnegs]]: 
**''Poas(ke)vuur'' (t gebeuren)
**''Poasbult'', ''poasboaken'' (t ding zulf; boaken is ien t Grunnegs n aalgemain woord veur n brandende stoapel)
* [[Achterhooks]]: ''Poasvuur(bult)''

{{Dia|Disse pagina is eskreewn in t [[Riesns]]}}
{{commonscat|Easter fires}}

[[Kattegerie: Tweants artikel]]
[[Kattegerie: Poaske]]
[[Kattegerie: Nedersaksies feest of gebroek]]

[[de:Osterfeuer]]
[[en:Easter Fire]]
[[fi:Pääsiäiskokko]]
[[fy:Peaskefjoer]]
[[he:שריפתו של יהודה]]
[[nds:Oosterfüer]]
[[nl:Paasvuur]]
[[sv:Påskbrasa]]
