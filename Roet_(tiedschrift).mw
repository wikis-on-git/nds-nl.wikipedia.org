[[Ofbeelding:TiedschriftRoet.jpg|thumb|''Roet'', harfst 2008, 30e jaorgang]]
'''Roet''' (ondertitel: ''Drents Letterkundig Tiedschrift'') is een [[Drèents]]- en aanderstalig kwartaolblad veur literetuur, daoras 't eerste nommer van uutkwaamp op [[1 april]] [[1979]]. 't Blad wördden oorspronkelijk uutegèven deur [[Martin Koster]]; vandage döt det [[Het Drentse Boek]], onderdiel van 't [[Huus van de Taol]] in [[Beilen]]. Een zölfstaandige redactie, die op 't mement bestiet uut [[Lukas Koops]], [[Ton Peters]] en [[Jan Harbers]], bepaolt wat of d'r in 't blad kump.

In ''Roet'' stiet veural Drèents- en Nederlaandstalig wark. Vake viej d'r ok bi'jdragen in 't [[Grunnings]] in. Riegelmaotig is d'r een themanummer. De mieste bi'jdragen bestaot uut gedichten en körte verhalen; daornaost hej ok beschouwings en boekbesprèkings. Schrievers die tègenwoordig riegelmaotig an ''Roet'' bi'jdraagt, bint onder aandern [[Rouke Broersma]], [[Anne Doornbos]], [[Jan Germs]], [[Lukas Koops]], [[Gerard Stout]], [[Gerrit Wassing]], [[Ria Westerhuis]], [[Atze van der Wijk]] en [[Tonko Ufkes]].

''Roet'' wördden in [[Grunnen (provìnzie)|Grunning]] nao-evolgd deur ''[[Krödde (tiedschrift)|Krödde]]'' en in [[Oost-Frieslaand]] deur ''[[Diesel (tiedschrift)|Diesel]]''.

==Geschiedenis==
De studenten Nederlaands Martin Koster en [[Ton Kolkman]], die al ervaring hadden as redacteurs van 't Nedersaksische tiedschrift ''[[De Pennevogel]]'', hebt ''Roet'' op-ezet um een stee te bieden veur Drèentstalige literetuur die naor heur mening niet goed terechte kun in 't treditionelere blad [[Oeze Volk / Maandewark|''Oeze Volk'']]. Koster schreef oaver 't opzetten van ''Roet'':

:''De anleidende woorden bint espreuken in café De Slingerij an de Aweg. [...] Wij (een man of zeuven, achte) die oenze moederspraok niet vergeten wolden [...]
:'' 'Der zul een literair tiedschrift in 't Drèents komen mutten', zee ik tegen Anton, 'Oeze Volk, dat ken ik nou wel.'
:'' 'Dan muw op stee an de slag', zee Anton mit een voortvarendheid die mij van hum hogelijk verbaosde. En hij gung verdan: 'kom mit naor mien huus, dan begunne wij votdalijk.'
:''Die naomiddag, aovend en nacht weur de eerste Roet, 't tiedschrift daor Drenthe nooit op ewacht hef, bij menare bedacht. Inclusief de name (ik bin gek op 't bedèenken van namen) en de VVV (de geachte redactieleden Vosbargen, Vlintenhouwer, Voestbiel).''<ref>Martin Koster oaver zien tied as student an 't Nedersaksisch Instituut in Grunning, en 't opzetten van ''Roet'' mit Anton Klokmann ([[Ton Kolkman]]). Uut Rouke Broersma (samenstelling en inleiding) (2003), ''Scheupers van de taol: Bloemlezing van de Drèentse Schrieverij 1837-2003'', Zuudwolde: Stichting Het Drentse Boek</ref>

In 1984 verscheen de bloemlèzing ''Old zeer: vief jaor Roet'' (Het Drentse Boek, Zuudwolde), mit een aordig edetailleerd veurwoord van de oprichters Koster en Kolkman oaver de beguntied van 't tiedschrift. In 2004 verscheen (as jaorgaank 26, nommer 3 van ''Roet'') de bloemlezing ''Strèupers van de taol: 25 jaor Roet, bij 'nkander gaard deur Martin Koster''. De titel hiervan is een knipoog naor de bloemlèzing uut de Drèentse schrieveri'je ''Scheupers van de taol'', det 't jaor daorveur verschenen was.

''Roet'' was in 't begun hielemaol in 't Drèents, mar na tien jaor wördden 't beleid veraanderd en wördden d'r ok wark in 't Nederlaands en of en toe een aandere taal op-eneumen. De schriever [[Jan Veenstra]], redactielid van 1984 töt en mit 1998, hef dit as volgt verantwoord:

:''Op mijn initiatief is het blad, dat eerst alleen Drentse teksten publiceerde, tweetalig geworden. Het samen optrekken van Drentse en Nederlandstalige schrijvers leek mij een goede en voortdurende impuls voor kwaliteitsverbetering van de Drentse literatuur.''<ref>[http://www.jan-veenstra.nl/auteur.php Jan Veenstra op zien webstee]</ref>

==Reyer Onno van Ettingen-pries==
In 1984 zette ''Roet'' een tweijaorlijkse literaire anfieterpries op, de [[Reyer Onno van Ettingen-pries]]. De pries mus jonge schrievers anfietern die mit ni'jmoods Drèentstalig proza, dichtwark, teniel of essayistiek kwamen det uutsteeg boaven 't traditionele. Mit ingaank van 1994 vund de pries een voortzetting in de [[SNS-Bank Drenthe Cultuurpries]], ofdieling literetuur.

Winnaars van de Reyer Onno van Ettingen-pries hebt ewest:
*1985: de [[Nörg|Nörger]] schriefster [[Jannie Boerema]] veur heur hiele oeuvre
*1987: de [[Exloo|Exlooër]] schriefster [[Miny Hofsteenge]] wègens heur verdiensten veur 't eschreven Drèents
*1989: de [[Ni'j-Baling|Ni'j-Balinger]] schriever [[Rieks Siebering]] veur ''In de varte giet de harmonie veurbij''
*1991: de schriefster [[Suze Sanders]] veur heur Drèentstalige gedichten en heur oaverzettings uut 't Noors
*1995: SNS-Bank Drenthe Cultuurpries veur de redactie van ''Roet'' veur heur hiele wark

== Rifferenties ==
<references />

==Uutgaonde verwiezing==
*[http://www.hetdrentseboek.nl/content/view/75/32/ Infermaotie oaver Roet op de webstee van Het Drentse Boek (umdale scrollen)]

{{Dia|Dit stok is eskreven in 't [[Zuudwest-Zuud-Drèents]] van de Drèents-Oaveriesselse grèensstreek.}}

[[Kategorie:Drèents artikel]]
[[Kategorie:Drenthe]]
[[Kategorie:Nedersaksies tiedschrift]]


[[nl:Roet (periodiek)]]
