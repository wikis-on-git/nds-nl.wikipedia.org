Et '''Jaorboek Nedersaksisch''' is een ienmaol in et jaor uutkoemend boekwark mit artikels over de [[Nedersaksisch|Nedersaksische]] tael en [[Nedersaksische literetuur|schrieveri'je]] in Nederlaand en Duutslaand. Et verscheen in 2020 veur et eerst en wodt uutegeven deur Stichting Sasland in [[Oosterwoolde]] in saemenwarking mit boekenbestellen.nl in [[Zwaag]].

==Achtergroond==
Et idee van een Nedersaksisch jaorboek ontstund mit naor anleiding van een symposium over de Nedersakische tael en letterkunde, op 13 september 2019 ehulden in [[Zwolle]]. Et ''Jaorboek Nedersaksisch'' wil veurzien in de liemte die as ontstaon was nao et votvalen van de ''[[Driemaandelijkse Bladen]]'' veur tael en volksleven van het oosten van Nederlaand (1901-1931; ni'je riege 1949-2002).

Drievende krachten aachter et ''Jaorboek Nedersaksisch'' bin onder aanderen de [[Stellingwarf|Stellingwarver]] taelkundige [[Henk Bloemhoff]] en de [[Drenthe|Drèentse]] literetuurhistorikus [[Hendrik Nijkeuter|Henk Nijkeuter]], respektievelik sikketaoris-ponghoolder en veurzitter van Stichting Sasland. Zij schrieven in heur inleiding tot et eerste diel:

:''In de tied van now is ''Driemaandelijkse Bladen'' veur sommigen haost een legendarisch tiedschrift wodden [...] Mit et votvalen van een belangrieke basis, we doelen op de ondergang van et Nedersaksisch Instituut, en et feit dat tael- en letterkundige tiedschriften et vandaege-de-dag in et algemien al niet makkelik hebben, het Sasland et ienvooldig zegd niet andurfd om te perberen en begin opni'j een tiedschrift. [...] Een jaorboek, te beginnen mit disse bundeling en mit as vervolg aandere bundels uut symposia, of bundels 'naor anleiding van', liekt oons een alternatief dat redelik goed te doen wezen moet.''

==Verschenen dielen==
Et eerste diel in de riege, et ''Jaorboek Nedersaksisch 1 (2020)'', kwaamp end 2020 uut en bevat de praoties die ehulden waren op et Nedersaksisch symposium van 13 september 2019 in Zwolle, anevuld mit nog wiedere tael- en letterkundige artikels. Et symposium was organiseerd rond de honderdste geboortedag van taelkundige en hooglerer Nedersaksisch [[Hendrik Entjes]] (1919-2006) en et verschienen van ''Nedersaksisch in een notendop. Inleiding in de Nedersaksische taal en literatuur'' (Van Gorcum, 2019).

Et tweede diel, ''Jaorboek Nedersaksisch 2 (2021)'' kwaamp midden 2021 uut en bevat de veurdrachten veur de 'Mannefestaosie Nedersaksische Literetuur Anno 2021' van 12 febrewaori 2021, organiseerd deur Stichting Drents Archief, Stichting Sasland en uutgeveri'je Koninklijke Van Gorcum. Wegens de [[COVID-19|coronakrisis]] vun disse mannefestaosie online plaetse. Ok dit diel van et jaorboek wodden anevuld mit akkedemisch oriënteerde artikels van tael- en letterkundige aord.

==Bronnen==
*[https://neerlandistiek.nl/2020/12/pas-verschenen-jaorboek-nedersaksisch-1-2020/ Neerlandistiek. Online tijdschrift voor taal- en letterkunde: artikel 'Pas verschenen: Jaorboek Nedersaksisch 1 (2020)' (7 december 2020)]
*[https://www.sasland.nl Webstee van Stichting Sasland]
*Uutneudiging veur de 'Mannefestaosie Nedersaksische Literetuur Anno 2021'
*Bloemhoff, Henk, Philomène Bloemhoff-de Bruijn, Jan Nijen Twilhaar, Henk Nijkeuter en Harrie Scholtmeijer (2019), ''Nedersaksisch in een notendop. Inleiding in de Nedersaksische taal en literatuur'', Assen: Koninklijke Van Gorcum BV
*Bloemhoff, Henk en Henk Nijkeuter (2021), ''Jaorboek Nedersaksisch 2 (2021)'', Oosterwoolde; Zwaag: Stichting Sasland i.s.m. boekenbestellen.nl

{{Dia|Dit stok is eschreven in et [[Stellingwarfs]] van de Kop van Overiessel.}}

[[Kategorie:Stellingwarfs artikel]]
[[Kategorie:Nedersaksies]]
[[Kategorie:Nedersaksiese schrieveri'je]]
[[Kategorie:Nedersaksies tiedschrift]]
