{{Zie dv|Kiek op [[Boom (deurverwiespagina)]] veur aandere betiekenissen van Boom.}}
[[Ofbeelding:Boom Sallandse Heuvelrug III.JPG|thumb|400px|Een [[groffe denne]] op 'e [[Sallaandse Heuvelrogge|Sallaanse Heuvelrogge]]]]
Een '''boom''' is een [[overblievende plaante]] (die meermaols kan bluien) mit een [[holtige plaante|verholte]] [[stamme (plaante)|stamme]], miest mit een bescharmende [[schosse]] derop, en een [[kruun (plaante)|kruun]] die uut [[takke (plaante)|takken]], [[scheute|scheuten]] en [[blad|blaeden]] bestaot. Ondergronds spreiden heur de [[wörtel (plaante)|wörtels]] uut, die de boom vastezetten en die vocht en voedingsstoffen uut de bodem opnemen. De blaeden zetten energie uut zunlocht omme tot sukers veur de grui en ontwikkeling van de boom.

Bomen vormen gien [[taxon|taxonomische ienheid]], mor omvatten alderhaande plaantesoorten die een stamme en takken ontwikkeld hebben om hoge te gruien en zo mit te dingen naor zunlocht. In de mieste definities hef een boom iene stamme en kan e meer as vier meter hoog gruien.

Ofhaankelik van de soorte kunnen bomen meer as honderd meter hoge wodden en gruien ze op kats verschillende [[substraote (ekologie)|ondergronden]]. [[Mangrove|Mangroves]] gruien zels in [[brak waeter|brak, zoltig waeter]]. Ok kunnen bomen ofhaankelik van de soorte en de omstaandigheden slim old wodden, van honderden jaoren tot een paer duzend jaor. Der bin ok zat soorten, zoas de [[willing|wilge]] en de [[peppel]], die minder as honderd jaor old wodden.

Bomen bestaon al 370 miljoen jaor. Der bin roem 60.000 boomsoorten bekend. Naor roege schatting bin der zo'n drei [[triljoen]] volgruide bomen op eerde.

==Belang veur aander leven==
Bomen trekken vule aandere soorten leven an. Veugels maeken der heur nösten in en schulen derin. [[mos|Mossen]], [[kostmos|kostmossen]], [[schimmels]] en [[algen]] leven [[epifyt|epifytisch]] op 'e stamme, takken of blaeden (zonder daor voedingsstoffen an te onttrekken). Schimmels leven in [[mutualisme|symbiose]] mit bomen, of [[parasiet|parasitair]] op en in bomen. Insekten leven van de blaeden of et holt (zoas de [[holtwurm]]). [[Sloepwapse|Sloepwapsen]] pasariteren op heur beurte op zokke insekten.

Wieder bin bomen vanwege de vruchten en zaoden een belangrieke voedselbron veur [[frugivoor|frugivoren]], waoronder aepen, iekhoorns en veugels. Veur meensen bin bomen van nut veur de fruitplok, veur tummer- en braandholt, veur pepierproduktie, veur de sier, om ekologische redens en om nog aandere redens.

Bomen speulen ok een rolle in godsdiensten; zo waren heilige bomen slim belangriek in de [[Oldsassiske godsdeenst|godsdienst van de Saksen]] en van aandere Germanen. De [[Irminsul]] of wereldboom is daor een veurbield van.

{{Commonscat|Trees}}

{{Dia|Dit stok is eschreven in et [[Stellingwarfs]] van de Kop van Overiessel.}}

[[Kategorie:Stellingwarfs artikel]]
[[Kategorie:Plaante]]
