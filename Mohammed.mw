== Leawn ==
Mohammed wör in ongevear 570 in [[Mekka]] geboorn, in t joar wat bie de moslims bekeand steet as ''t Joar van n Olifant''. Zin vaa 'Abd Allah, n Mekkaans haandelsman, köm gedoernde ne haandelsreaize oet de tied toew at Mohammed nog egeet neet geboorn was, en zin moo störf n antal joar later, woerduur at'e as [[wees]] in t hoes van zinnen eum [[Abu Talib]] terechte köm. 

As jonge wör'e met n stel pleegooldn met esteurd de weuste in, umdet de leu in de Arabise wearld toertieds geleuwdn det det good vuur n wich zien gestel zol wean, zowal lieflik as geestelik. Dr beent oonder Moslims populaire verhaaln det twee engeln um in disse tied opzochn, zin herte oet de böste nömn, t waskn en wier terugge plaatsn.

As jongkearl gung'e vake met op haandelsreaizn en kreeg doarduur nen gooen bienaamn (''al-Amin'', wat "n betrouwbaarn" beteeknt). Eene van de belangriekste haandelsleu oet toewmoalig Mekka was Gadidja, ne 40-joarige weddevrouwe. Doar trouwdn'e met, en wör zo baas oawer Gadidja zinne haandelsoondernemmige. 

=== Openbarige en toonemnde invlood ===
Toew at Mohammed 40 joar was (n belangriek getal in de Arabiese wearld) har hee de gewoonte um zik terugge te trekn um te mediteern, woervuur at hee noar n boarg [[Hira]] gung. Op n dag in t joar 610 heurdn'e ne stemme den at um opdreagn: "Zegnt noa:..." Dit was de stemme van n engel [[Gabriël]] den at um de verzn vuur zea van wat later wör ebeundeld töt de [[Koran]]. Noa dee tied kreeg'e regelmoatig openboariges van denzelfdn engel.

Vuurdet de Islam besteund, was Mekka ook al n belangriek religieus peunt. De verskeaidene völke gungn good met mekoar umme en dr besteund [[polytheïsme]] (dr wördn meardere godheedn tegeliek anbeedn). De Koeraisj hadn as taak t helpn en verzörgn van de völle pelgrims dee at noar Mekka kömn. Mohammed heurdn ook bie dissen stam. Det hee dan ineenn met t verhaal oawer "Éenn God" köm, was dus nen doorn in t oge van völle van zinne stamgenötn, dee at juust leawdn van t mear-goodndom. Op n bepoald momeant was Mohammed zin leawn nit zeker, en vluchtn doarumme noar [[Medina]]. Doar gung'e verdan met preakn, en kreeg völle invlood, zelfs zodöanig det'e as börgemeaister wör ekeuzn.

[[Kategorie:Tweants artikel]]
[[Kategorie:Islam]]
[[Kategorie:Profeet]]
