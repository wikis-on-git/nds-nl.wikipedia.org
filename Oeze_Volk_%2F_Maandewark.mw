'''Oeze Volk''' is een maondblad veur schrieveri'je in 't [[Drèents]]. De ondertitel is sund 1992 ''Maondblad in de Drentse taol''. 't Tiedschrift biedt verhalen, gedichten, boekbesprekings, ni'js uut [[Drenthe]], informatie oaver wat d'r in 't Drèents verschienen is en zo wieder. 't Is eïllustreerd mit ofbieldings van dörpen, ambachten, de netuur en zuk soort onderwarpen. 't Blad hef altied leegdrempelig en veur iederiene toegankelijk ewest.

Sund [[meert]] [[2007]] is ''Oeze Volk'' mit 't centrum veur taol en letterkunde [[Stichting Drentse Taol]] en [[Stichting Het Drentse Boek]] samen egaon in 't [[Huus van de Taol]]. Dizze ni'je organisaotie dut in meert 2008 de deuren lös in [[Beilen]].

==Geschiedenis==
''Oeze Volk'' wördden in [[1956]] opericht deur [[Hans Heyting]], [[Gerrit Kuipers]] en Harm Werners (schoelname van [[Gerard Nijenhuis]]). De oprichting maakten diel uut van een meer generaole opleving van 't Drèents. End jaoren veertig begunden de Regionale Omroep Noord en Oost [[RONO]] mit een Drèentstalig radioprogramma en in 1953 was de [[Drentse Schrieverskring]] opericht. In de pervincie wördden een netwark van "correspondenten" bi'jien ezöcht, die ni'js anlevern en 't blad verspreidden. 't Blad mus ja een ''"breed achterlaand"'' hebben en ''"draogen worden deur oeze volk"''.<ref>Boerma, Stieneke en Rouke Broersma (1993), ''Drèentse schrieverij'', Zuudwolde: Stichting Het Drentse Boek (p. 75)</ref>

Skrievers van de oldere ginneraoties (zoas [[Grietje Clewits]], [[Lammert Braaksma]] en [[Harm Drent]]) asok jongere schrievers (zoas [[Roel Reijntjes]], [[Janny Alberts-Hofman]] en [[Gré Seidell-Broekhuizen]]) vunden in 't blad heur stee. Stokkies oaver 't Drèents bint bi'jedragen deur [[Jan Naarding]] (die as raodgever an 't blad verbunden was), [[Geert Kocks]], [[Henk Hadderingh]] en zien va [[Bart Veenstra]].

In 1976 wun ''Oeze Volk'' de [[Culturele Pries van Drenthe]]. Bi'j 't viebendartigjaorig bestaon in 1991 hebt ze een jubileumboek uutegeben, ''Oes eigen taol, gedichten en verhaolen''.

==Betekenis==
''Oeze Volk'' kuj haoste niet lös ziene van de emancipatie van de streektaal en -cultuur. 't Oaverzichtswark ''Drèentse Schrieverij'' schrif:
:''"Achternao kuj allerhaande bezwaoren hebben, de opzet te breed vinden, te algemien, maor dizze opzet har wel ien groot veurdiel: 't Drèents weur propaganda veur maokt. 'n Taolbeweging die aaid maor klein west har, weur tot 'n brede stroming in Drenthe. Zu'n beweging kan nooit zuver literair wezen. Mèensen die as graog luusterden naor de Drèentse verhaolen van Radio Noord, vunden in Oeze Volk de naomen weer van de schrievers die het gezicht van dat programma bepaolden. En die schrievers gungen 's aovends op pad, niet allent um heur wark heuren te laoten, maor veural begrip te kweken veur 't belang van de taol."'' <ref>Boerma, Stieneke en Rouke Broersma (1993), ''Drèentse schrieverij'', Zuudwolde: Stichting Het Drentse Boek (p. 79)</ref>

==Verwiezings==
<div class="references-small">
<references/>
</div>

==Webstee==
*[http://www.oezevolk.nl Oeze Volk]

{{Dia|Dit stok is eskreven in 't [[Zuudwest-Zuud-Drèents]] van de Drèents-Oaveriesselse grèensstreek.}}

[[Kattegerie:Drèents_artikel]]
[[Kattegerie:Drenthe]]
[[Kattegerie:Letterkunde]]
