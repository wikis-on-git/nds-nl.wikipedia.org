De Heilige Gebroeders Ewald (?-ca. 695) waarn twee missionarissn in Westfalen die de marteldood störvn. Ter onderscheiding wöddn zi'j blonden of witten Ewald en zwarten Ewald enûumd, naor hun haorkleur.

===Leevn===
Zi'j kwamen vort uut Northumbrië (= Midden-Engelaand)en waarn van Angelsaksiese ofkomst. Daor hadden abt Egbert († 729; feest 24 april) hen enthousiast emaakt veur de missionering van de Germaanse volker an 'n overkaante van 'n zee. Völle Fraanken, Friêzen en Saksen haden nog nooit eheurd van Kristus. Egbert haden iênige jaoren veurtieds zölf eprobeerd om oover te stekken naor 't vastenlaand, mar storm, noodweer en aandre umstaandigheden haden 'm dat verhinderd. Hi'j haden daorin een vingerwiêzing Gods ezien, dat 't nie zien wark zollen ween um zölf te gaon missioneren, mar leerlingen op te leiden die zien idealen zollen overnemmen en waormaken. Zo zetten zien leerling Willibrord († 739; feest 7 november) in 't bi'jween van 'n twaalftal metmonniken richting 't oosten an en laandden arns op 'n kust van Hollaand, deenk in 'n buurte van 't hudige Katwiek. Töt die twaalf beheurden volns de legende ok de beiden Ewalden.
 
De Ewald-breurs trökken vanuut 't gebied der Fraanken naor streken waor nog nauwliks 'n kristen ewest was. Zo zollen zi'j epreekt hemmen in 'n umgewing van Coevern (Drente) en later in Westfalen. Ze stelden poogings in 't wark toegaank te kriêgen töt 't stamhoofd der Saksen. Mar zien onderdaonen vreesden, dat de twee vrömdelingen hen wollen beroven van hun heilige tradities. Ze vertrouwden 't veur gin barst, op de tied dat zi'j zagen hoe de twee luudop hun psalmen reciteerden, en zichtbaar veur iederiene de mis opdreugen met behölp van 'n reisaltaartie, waorop geheimzinnigen dingen stunnen as stoete en beker.
 
Op hun slaopplaatse in Laar wödden de beide missionarissen overvallen deur Saksen. De Witten Ewald wödden onmiddlik edood met 'n saks ('t stienen messe, waoran de saksen hun name ontliênt). Mar de Zwarten probeerden hen van zien goeden bedoelings te overtuugen. In feite haden dat allinnig mar töt gevolg dat zien martelgaank wödden verlengd. Uuteandlik wödden ok hi'j edood. Op den plek zol onmiddlik 'n bronne ontsprungn ween.
 
===Verering & Cultuur===
 
De beiden lieken wödden in de Rijn egooid, of in iene van zien ziedrivieren. Van daoruut dreven zi'j stroomopwaorts töt 'n plek waor een zekere Tilman, 'n töt monnik bekeerden soldaot, gewaorschuwd deur 'n vrömden straoling booven 't water, hen antröf. 
Hun lichamen wödden te Keulen bi'j-ezet in de St-Clemenskerk, de latere St-Kunibertkerk.

Zi'j bint patroon van Westfalen. In iene de katholieken karke van Lübeck vindt men hun legende op 'n oale wandschildering -of-ebeeld.

{{Dialekt|sdz}}
