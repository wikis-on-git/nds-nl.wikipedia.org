De Heilige '''Gebroeders Ewald''' (?-ca. [[695]]) waren twee missionarissen in Westfalen die de marteldood störven. Um hen nie deur mekare te halen wödden zi'j blonden of witten Ewald en zwarten Ewald enûumd, naor hun haorkleur. Hun gedeankdag is op [[21 oktober]].

==Leevn==
Zi'j kwamen vort uut [[Northumbrië]] (= Midden-Engelaand) en waarn van Angelsaksiese ofkomst. Daor haden abt Egbert († 729; feest 24 april) hen enthousiast emaakt veur de missionering van de Germaanse volker an 'n overkaante van 'n zee. Völle Fraanken, Friêzen en Saksen haden nog nooit eheurd van 't Kristendom. Egbert haden iênige jaoren veurtieds zölf eprobeerd om oover te stekken naor 't vastenlaand, mar storm, noodweer en aandre umstaandigheden haden 'm dat verhinderd. Hi'j haden daorin een vingerwiêzing Gods ezien, dat 't nie zien wark zollen ween um zölf te gaon missioneren, mar leerlingen op te leiden die zien idealen zollen overnemmen en waormaken. Zo zetten zien leerling Willibrord († 739; feest 7 november) in 't bi'jween van 'n twaalftal metmonniken richting 't oosten an en laandden arns op 'n kust van Hollaand, meuglik in 'n buurte van 't hudige Katwiek. Töt die twaalf beheurden volns de legende ok de beiden Ewalden.
 
De Ewald-breurs gungen vanuut 't gebied der Fraanken naor streken waor nog nauwliks 'n kristen ewest was. Zo zollen zi'j epreekt hemmen in 'n umgewing van [[Coevern]] (Drente) en later in Westfalen. Ze stelden poogings in 't wark toegaank te kriêgen töt 'n stamhoofd der Saksen. Mar zien onderdaonen vreesden, dat de twee vrömdelingen hen wollen bereuven van hun heilige tradities. Ze vertrouwden 't veur gin barst, op de tied dat zi'j zagen hoe de twee luudop hun psalmen opdreunden, en zichtbaar veur iederiene de mis opdreugen met behölp van 'n reisaltaartien, waorop geheimzinnigen dingen stön zo as stoete en roje wien.
 
In hun slaopplaatse op Laar wödden de beide missionarissen overvallen deur Saksen. De Witten Ewald wödden onmiddlik edood met 'n saks ('t stienen messe, waoran de saksen hun name ontliênt). Mar de Zwarten probeerden hen van zien goede bedoelings te overtugen. In feite haden dat allinnig mar töt gevolg dat zien martelgaank wödden verlengd. Uuteandlik wödden ok hi'j edood.

==Verering & Kultuur==
De beiden lieken wödden in de Rijn egooid, of in iene van zien ziedrevieren. 
Van daoruut, zeg de legende, dreven zi'j streumopwaorts töt 'n plek waor 'n zekere Tilman, 'n töt monnik bekeerden soldaot, gewaorschuwd deur 'n vrömden straoling booven 't water, hen antröf. Hun lichamen wödden deur Pepijn van Herstal op Keulen bi'j-ezet in de St-Clemenskerk, de latere St-Kunibertkerk.

Zi'j geniet veural verering in Westfalen, zi'j bint dan ok patroon van Westfalen In 'n katholieken karke van Lübeck vindt men hun legende op 'n oale wandschildering of-ebeeld.

Traditioneel staot de Ewalden in katholieken Nederlaand bekend as de apostelen van Drenthe.

{{Dialekt|sdz}}
[[Kategorie:Christendom]]
