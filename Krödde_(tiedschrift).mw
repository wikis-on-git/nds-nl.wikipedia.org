'''Krödde''' (ondertitel: ''Grunneger tiedschrift'') was n tiedschrift veur verhoalen en gedichten ien de [[Grunnegs|Grunneger toal]]. t Verscheen van 1982 töt ìnd 2015 op zien minst vaaier moal ien t joar en wordde drokt ien [[Grunnen (stad)|Stad]]. De redakteuren waren op t lest [[Jan Glas]], Willem Hartholt en Geesje Vos. Lözze nummers liggen nog in verschaaiden biebeltaiken en binnen te bestellen.

''Krödde'' is kommen noar veurbeeld van t [[Drenthe|Drìntse]] letterkundege tiedschrift [[Roet (tiedschrift)|''Roet'']] (opricht ien 1979) en t eerdere blad ''[[De Pennevogel]]'' (1974-79). De [[Oostfraislaand|Oostfraise]] tegenhonger van ''Krödde'' is [[Diesel (tiedschrift)|''Diesel'']]. Krödde is der mit stopt toen redakteuren mainden dat t tiedschrift in de pepieren vörm nait of onvoldounde konkeraaiern kon mit nijmoodse media. Veur n frizze en nijmoodse oetgave hebben zie geen nije redaksie-/bestuursleden vinden kind. t Is in dezìmber 2016 opvolgd deur t digitoale tiedschrift veur Grunneger literatuur [[Oader (tiedschrift)|Oader]].

De Grunneger dichters [[Jan Glas]] en [[Aly Freije]], dij baaiden dichtwaark stoan haren ien ''Krödde'', hebben ien 2006 resp. 2008 de [[Freudenthal-Pries]] veur nije Leegsaksische schrieverij wunnen.

==Boetende hìnwiezen==
*[http://pleiterborg.nl/krodde/button1_gr.html Archief van ''Krödde'']

{{DEFAULTSORT:Krodde}}
[[Kategorie:Grunnegs artikel]]
[[Kategorie:Grunnegs]]
[[Kategorie:Nedersaksies tiedschrift]]
