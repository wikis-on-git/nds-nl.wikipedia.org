'''Jakob (Jaap) Meijer'''<ref>Veurnoam as ''Jakob'' en as ''Jacob'' vonden</ref> ([[Winschoot]], [[18 november|18 novìmber]] [[1912]] - [[Heemstede (Noord-Hollaand)|Heemstee]], [[9 juli]] [[1993]]) was n historikus en dichter. Zien dichtwaark, woar er de schrieversnoamen '''Saul van Messel''' en '''Gideon van Hasselt''' veur broekte, het er ien t [[Nederlaands]], [[Jiddisch]] en [[Hebreeuws]], môr benoam ien t [[Grunnegs]] schreven.

==Oplaaiden en oorlogstied==
Meijer kwam oet n aarm [[orthodox Jeudendom|orthodox]] [[Joden|Jeuds]] gezin. Ien [[Amsterdam|Amsterdaam]] studaaierde hai geschiednis aan t [[Nederlandsch Israëlitisch Seminarium]]; hai promoveerde ien 1941. Hai waarkte as lerer aan t [[Joods Lyceum]] woar [[Anne Frank]] ook hìn gong. Ien de [[Tweede Wereldoorlog|Twijde Wereldkraig]] het hai mit vraauw en zeun (de loatere nijsschriever [[Ischa Meijer]]) t kaamp [[Bergen-Belsen]] overleefd.

==Schrieverij==
Meijer het veul schreven over de geschiednis van de Nederlaandse Jeuden, ien t biezunder over heur leven ien Amsterdaam. Ien 1984 het man hom van [[Stichting 't Grunneger Bouk]] de [[Literaire Pries]] oetlangen. t Grunnegs nuimde hai ''"de taal van rauwe klei en de woeste zee; zo basaal als de taal van het Hooglied"'' (De toal van de raauwe klaai en de roege zee; zo grondleeg as toal van t Hooglaid).

Zien dichterij gaait voak over t onthaimde gevuil van de Jeuden ien de [[diaspora]], t Jeudse leven ien t veuroorlogse Nederlaand en zien aigen jonkhaid ien oostelk [[Grunnen (provìnzie)|Grunnen]]. t Is voak swaart van toon. n Hail ìnde van zien gedichten binnen [[vaarregel]]s. Sums broekte hai meer as ain toal ien ain gedicht. Dichtwaark is eerst benoam ien aigen beheer oetkommen; loater ien riege 'Horizon-Taal' van [[Het Drentse Boek]].<ref>Fokko Veldman en Hanny Diemer (2008), De literatuur van Groningen. Ien Henk Bloemhoff, Jurjen van der Kooi, Hermann Niebaum en Siemon Reker (red.), ''Handboek Nedersaksische Taal- en Letterkunde'' (Azzen: Van Gorcum). Blz 348</ref>

==Citoat==
:''mit gain veurgeslacht verwìnd
:''bie overleevrn welbekìnd
:''heb 'k aign geslachtsboom verzìnd

:''dou destieds muik veurolder van mie
:''hail mooie jiddische poëzie
:''teminznt in mien fantezie

:''zo woar ask leevmt blief
:''hai schreef zien vingers stief
:''zee mie aine van 't archief

:''over vèrn zuver zien zeun
:''vin ik vannacht op beun
:''laifdesladder oet zien dreum''

Oet t gedicht ''ahnenstolz'', ien bundel ''Inkele raais''

== Dichtbundels ==
* ''Kaddisj'' (1965) 
* ''Zeer zeker en zeker zeer'' (1967)
* ''Het beloofde land. Joodse gedichten'' (1968)
* ''Strelen om de stam'' (1968)
* ''Mammoeth mijn muze'' (1968)
* ''Vrouger of loater'' (1969)
* ''Bruid waar blijft je mond? Een bundel priapeeën'' (1969)
* ''Bloedrood en zonder schaamte'' (1969) 
* ''Het heden laat verstek gaan'' (1969) 
* ''Over de huid van mijn geheugen'' (1970)
* ''Twijspaalk mien bloasbaalk'' (1970)
* ''Mien laid dat vlogt'' (1970/?1971)
* ''Syndroom, Joodse poëzie'' (1971)
* ''Salomo - keur uit zijn liederen'' (1971)
* ''Het eeuwige leven, een bundel doodspoëzie'' (1972) 
* ''Het geluid hing te trouwen'' (1972)
* ''Roofvogel tijd'' (1977) 
* ''Vaderland in den vreemde. Joodse balladen uit Groningerland'' (1982) 
* ''Drenthe, een bundel joodse poëzie'' (1982) 
* ''Groningen'' (1983)
* ''Bourtange'' (1984) 
* ''Tolk van 't olle volk'' (1984) 
* ''Ongeneeselk / Grunneger gedichten'' (1985)
* ''Tougelieks / verzoamelde Grunneger gedichten 1977-1987'' (1987)
* ''Naoogst'' (1991)
* ''Twijderweegns'' (1991) 

== Historisch waark ==

* ''Hoge hoeden, lage standaarden. De Nederlandse Joden tussen 1933 en 1940'' (1969)
* ''Van Israëlietisch Oude Mannen- en Vrouwenhuis tot Joods Tehuis voor Bejaarden : 1841-1966'' (1966)
* ''Van Israëlieten tot Israëliërs. Anderhalve eeuw Joodse geschiedenis 1815-1965'' (1965)
* ''Zĳ lieten hun sporen achter. Joodse bĳdragen tot de Nederlandse beschaving'' (1964)
* ''Het Jonas Daniël Meĳerplein. Bezinning op drie eeuwen Amsterdams Jodendom'' (1961)
* ''Het verdwenen ghetto. Wandelingen door de Amsterdamse Jodenbuurt'' (1948)

== Schrieverij over Jaap Meijer ==
* Pieter Jonker et al. (1985), ''Hou vremd ik blief, Saul van Messel, joods dichter in het Nedersaksisch'', Oosterwôlde: Stichting Stellingwarver Schrieversronte
*Evelien Gans (2007), ''Vader en zoon'', Amsterdaam: Prometheus

==Wellen==
*[http://www.volkskrantblog.nl/bericht.php?id=49048 ''Saul van Messel / Jaap Meijer'' ien Volkskrantblog]
*[http://cf.uba.uva.nl/nl/publicaties/treasures/text/t54.html Universiteit van Amsterdam: ''Recent limited editions of the poetry of Saul van Messel'']

== Rivverìnsies ==
<references />

[[Kategorie:Grunnegs_artikel|Meijer, Jaap]]
[[Kategorie:Historikus|Meijer, Jaap]]
[[Kategorie:Schriever ien t Grunnegs|Meijer, Jaap]]
