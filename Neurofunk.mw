'''Neurofunk''' (vake ofekorted töt '''neuro''') is nen düüsteren understyl van [[drum and bass]] wat tüsken 1997 en 1998 unstünd in [[Londen]] in [[Groutbrittannie]]. Et is ne voordsetting van [[techstep]]. Et is nen jachterig anvölenden musikstyl med en tempo van rund de 170 [[BPM]] en swåren nådruk up de [[drums]] wat en når verholding simpel ritme anholdet. De verwysing når [[funk]] kümt van de swåren nådruk up den eyrsten tel en [[synkopaty|synkopeerde]] ritmes. Kenmarkend is ne düüstere verwrüngene baslyne den as korte 'versköävene' stoaten gevt med dåroaverhen geluudssnippers van andere slagwarkachtige elementen, industriele geluden en flarden van spröäkene upnames, wårdöär as der en ingewikkeld ritme untsteyt. Ouk elementen van [[techno]], [[house]] en [[jazz]] kummet vöär. Af en to wördt der oaverhen [[hiphop|erapped]], vake in [[kreoolsproake|jamaikaansk patois]] of [[engels]]k med londensk aksent. Den [[Belgie|vlaamsken]] musikkenner Kwinten Crauwels ümskreav Neurofunk as "de natuurlike musik van de harsens: neurologiske chemiske stoffen vloiet en vleget rund en formet obskure en fynsinnige emotys." Den engelsken musikjuurnalist Simon Reynolds ümskreav et in syn book ''Energy Flash: A Journey Through Rave Music and Dance Culture'' (1998) as "ne erotisering van angstgevööl."

Vöärnaam in neurofunk (en in vöäle soorten elektroniske musik) is et towarken of upbouwen når den 'drop', et ougenblik dat den swåren bas der by in kümt en wat anvöölt as ne ård höygdepunt of slotsumme. Dit kan bereiked worden döär geluudsfragmenten händig an steyds wyder te verwringen med en filter, de tounhöygde up te draien of et ritme uut te bouwen med ne verdubbeling van de slagen.

[[Kategorie: Tweants artikel]]
[[Kategorie: Meziekstiel]]
[[Kategorie: Electro]]
