[[Ofbeelding:Hot_Buttered_Rum.jpg|thumb|right|Interieur van een tikibar in [[Portland]] in de Verienigde Staoten]]
[[Ofbeelding:Kapu_-_50_St_Mary_Street,_Cardiff_(19118935448).jpg|thumb|right|Ingaank van een tikibar in [[Cardiff]], Wales]]
Een '''tikibar''' is een bar daor aj [[cocktail|cocktails]] kunt drinken en die uutedost is um oe in de sfeer te bengen van een tropische umgeving, in 't bezunder die van [[Polynesië]]. De cocktails zit vake van alles in, mit [[rum]] as vast bestaanddiel. Der bint klassieke cocktails onder zoals de Mai Tai, waor as wieder nog curaçaolikeur, orgeadesireup en [[limoen|limoensap]] in zit.

==Tikicultuur==
't Decor van tikibars grep terogge op de tikicultuur. Een ''tiki'' is in Polynesië een holten of stienen bield van een estileerde mèenselijke feguur; in de mythologie van de [[Maori]] was Tiki de eerste manspersoon. De tikicultuur, zoas die in de jaoren dartig van de 20ste ieuw ontstund in de Verienigde Staoten, kump neer op een romantische kiek op tropische eilaandculturen. Daoronder vaalt beveurbield [[hula|hulamaagiesmotieven]], palmbomen en holtsniedwark in de Polynesische stiel. Ok hej [[kroes (drinkgerei|kroezen]] van [[diggelwark|diggelgoed]] in de vörm van een tiki, een kokosneute of een vulkaan; zokke kroezen heet in 't Engels ''tiki mugs''.

Der bint tikibars die eterije serveert of die live-meziek hebt, mangs mit Polynesische daans derbij.

==Achtergrond==
Tikibars bint in de jaoren dartig in [[Kalifornië|Californië]] ontstaon. De eerste mut Don's Beachcomber ewest hebben, in 1933 lösedaone in [[Hollywood]]. Een aandere vrogge ketten, die nog altied bestiet, is Trader Vic's. Veul vrogge tikibars maakten onderdiel uut van hotels of van grote Aziatische restaurants. De tikicultuur raakte nog wieder in trek deur Amerikaanse saldaoten die nao de [[Tweede Wereldoorlog]] weerumme kwamen van 't striedteniel van de [[Grote Oceaan|Stille Zuudzee]], en deurdet [[Hawaï]] in 1959 bij de [[Verienigde Staoten van Amerika|Verienigde Staoten]] kwaamp.

Nao de jaoren zestig raakten tikibars oldmoeds en gungen der hiel wat dichte. Vanof de jaoren negentig, begun neie ieuw, was der weer liefhebberije veur en breidde 't concept hum ok uut naor aandere laanden, veural in Europa.

{{Dia|Dit artikel is eschreven in 't [[Zuudwest-Drèents]].}}

[[Kategorie:Drèents artikel]]
[[Kategorie:Horeka]]
[[Kategorie:Ontspanning]]
