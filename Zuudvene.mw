'''Zuudvene''' (ok eschreven as '''Sevene''', uutspraoke: [sə'veːnə], [[Nederlaans]]: ''Zuidveen'') is een [[buurtschop]] krek onder [[Stienwiek]] in de gemiente [[Stienwiekerlaand]] in de [[Kop van Overiessel|Kop]] van de perveensie [[Oaveriessel|Overiessel]]. Op 1 jannewaori 2006 woonden d'r 610 mèensen. Bi'j Zuudvene löp de perveensiaole weg de N333 langes, die as daor de Zuudveenseweg het.

==Geschiedenis==
===Begun===
De nederzetting Zuudvene ontstund omdat meensen et [[törf (braandstof)|turf]] in de kontreien kwammen ofgraven. De eerste bewoning van de grond daoras now Zuudvene lig, stamt vermoedelik uut et eind van de [[13e eeuw|13e ieuw]].

De naeme kooj veur et eerst teugen in een oorkonde uut 1386, as d'r iene twee roeden laand 'in Zuytvene' an de St. Clemenskarke in [[Stienwiek]] gef. Et gaot dan waorschienlik om veenlaand. De volgende oorkonde daoras Zuudvene in wodt enuumd, as 'Zuetvene', is een [[privilege (recht)|privilegebrief]] uut 1460 van de [[Sticht Utrecht|Utrechtse bisschop]], die de stadsvri'jheid oftewal de grèenzen van Stienwiek uutbreidden.

===Et turfstikken wodt grootschaolig===
De eerste bewoners woonden an de Dwarssloot. As et wark in et [[vene (grondsoorte)|vene]] een entien verhuusden, wodden de huzen bi'jtieden op een aandere plek ezet. Dit was meugelik omdat de huzen ienvoudig waren. Zo kwam et plaetsien an de Langsloot te liggen. Rond 1550 vestigden heur daor [[Frieslaand|Friese]] [[deupsgezinden]] en aandere kolonisten om mit de Zuudvenigers in et vene te warken. Now as veur et eerst de veengebieden grootschaolig exploiteerd wodden en de bevolking toenam, was et neudig omme de grèenzen van de verschillende veenderi'jen vaste te stellen. Dit hef in de [[16e eeuw|16e ieuw]] nog hiel wat stried op-elèverd.

Naost de turfgraeveri'je hulden de Zuudvenegers heur ok mit mattenvlechten bezig. In 1675 leefden d'r rond de honderd meensen op Zuudvene; in 1840 bi'jkaans duzend. Laeter nam dit antal weer of (590 in 1890). Et inwonertal is sinds die tied redelik stabiel ebleven.

===Onderwies===
De eerste uut de archieven bekende onderwiezer is Peter Peters, enuumd in 1611. De schoelmeister wodden betaeld en benuumd deur et [[karspel|karspelbestuur]]. Leden van et karspel waren de eigenarfde boeren en elders woonachtige grondbezitters. Et oldste schoelgebouw was waorschienlik van holt; de laetere waren van stien mit een rieten daoke. Deur de ieuwen hen was et schoelgebouw ok een ontmoetingsplaetse daoras openbaore ofkondigingen wodden veurelezen.

===De deupsgezinde gemiente===
Rond 1558 trok Leendert Bouwens, de deur de [[anabaptisme|anabaptistische]] [[reformaosie|reformator]] [[Menno Simons]] an-estelde oldste, deur stad en lande en deupten verscheiden mèensen in de Kop van Overiessel. Toen heur in disse streek Friese turfgraevers vestigden om in de ontginningen te warken, waoronder veul deupsgezinden, gruuiden et antal deupsgezinde gemientes in de Kop van Overiessel rap.

Van de zestiende ieuw tot 1848 had Zuudvene zien eigen [[deupsgezinden|deupsgezinde]] gemiente. Waorschienlik was disse ontstaon uut de gemienschop van [[Gieteren]]-noord, daorvan een antal leden naor Zuudvene verhuusden. Een op kadastrale kaorten an-egeven gebouwtien an de Langesloot was meugelik de eerste 'vermaning', of karkgebouw van de deupsgezinde gemiente. Rond 1600 wodden de Zuudveneger en Stienwieker deupsgezinden lastig-evalen deur et hervormde stadsbestuur van Stienwiek, mar de vervolging nam gien hiel slimme vörmen an.

In 1630 wodden een vermaning esticht mit de naeme Immanuel. De Zuudveneger gemiente beheurden tot de zo-enuumde 'Dantziger Oude Vlamingen', waorbinnen et in 1774 tot een scheuring kwam tussen beholdende en meer veuruutstrevende leden. De grootste groep bouwden dat jaor an et begun van de Langesloot een ni'je vermaning, 'Het Nieuwe Huis'. De kleinere gemiente, de 'Vlamingen', bestund mar uut een paer femilies en pruttelde begun 19e ieuw uut. De eveneens an de Langesloot elegen oldere vermaning, 'Het Oude Huis', wodden in 1819 overeneumen deur de gemienschop van Gieteren-noord. Dit huus wodden deur de stormvloed van 1825 vot espuuld.

De vermaning van 1774 kreeg in 1806 een orgel. Et gebouw wodden in 1848 of-ebreuken en an de Onnastraote in Stienwiek wodden een ni'je vermaning ebouwd, die as d'r vandaege nog staot. Onder meer de prekestoel, de karkeraodsbaanken en et örgel wodden uut Zuudevene overebrocht naor de Stienwieker vermaning. Ok wodden de stien mit opschrift 'Immanuel' en et jaortal 1630, die ofkomstig zol wezen van et eerste deupsgezinde karkien an de Langesloot, in de Stienwieker vermaning emesseld.

===Wieken en meules===
Omme uut et vene turf te kunnen winnen, mus et te ontginnen gebied voldoende ontwaeterd wodden. Zo ontstund in Zuudvene en omgeving een best antal wieken en sloten. In de twede helfte van de [[18e eeuw|18e ieuw]] wodden veur de ontwaetering ok [[wiendmeule|wiendmeules]] ebouwd. De oldste was de Hogewaeterensmeule; de bekendste de waetermeule van Trienen Peters. Dissend, de leste van de kleine poldermeules in de Overiesselse noordwesthoek, wodden in 1955 verplaetst naor [[Waopenvelde]] op de [[Veluwe]]. 

===Braand en stormvloed===
In 1779 hef d'r op Zuudvene een grote braand ewest, waorbi'j ienendartig huuzen verloren bin egaon. Deur disse braand ontstund onder Sevenigers en Stienwiekers de uutspraoke: "Wedden om een hallefien, Sevene staot in de braand." Et dörp had in febrewaori 1825 te lieden van een slimme [[stormvloed]]; in hiel [[Overiessel]] raekten deur disse raamp meer as driehonderd meensen et leven kwiet.

===Einde van de turfgraeveri'je===
Vanof midden 18e ieuw nam de vervening of. De leste turf van Zuudvene wodden vergreuven in de Broekslagen, et tingwoordige febrieksterrein Groot Verlaat. De Zuudveneger Meine Veen (etrouwd 1920) stun te boek as 'de leste beroepsturfmeter van Overiessel'.

Mit et votvalen van de turfgraeveri'je verleuren de sloten en wieken heur funktie as verkeersweg en ofwaeteringssysteem. In 1950 wodden et vaarwaeter d'Olde Aa edempt. Ok de broggen verdwenen zo uut et dörpsbield.

===De 20e ieuw===
====Zuvelkoperaosie de Eensgezindheid====
Tussen 1897 en 1926 had Zuudvene een eigen zuvelfebriek veur et maeken van [[botter]]. Véur et oprichten van de febriek mos de melk op de boerderi'jen zelf verwarkt wodden. Een antal boeren had een eigen karnkaemer daoras een peerd in de karnmeule leup. De Zuudveneger botter gonk over et algemien naor de mark in Stienwiek.

De deur J.R. Frank uut [[Tuk]] ebouwde zuvelfebriek had een centrifuge die deur ien man en een karn die deur twee man bediend wodden. In 1900 richtten de boeren van Zuudvene koperaosie de 'Eensgezindheid' op en neumen de febriek over. Naost botter maekten de koperaosie ok [[keze]].

In de [[Eerste Wereldoorlog]] was de botter op rantsoen. In de tied van de leste direkteur van de koperaosie waren d'r zo'n veertig boeren bi'j an-esleuten, mit daornaost nog verscheiden lösse leveranciers. In de jaoren twintig gonk et steeds slechter mit de febriek, die in 1926 esleuten wodde en overeneumen wodde deur 'Ons Belang' uut Tuk. In 1975 is et leste stokkien van de olde botterfebriek of-ebreuken. Tingwoordig wodt de melk op vaste tieden deur de tankauto bi'j de boeren of-ehaeld.

====Et vervoersbedrief van de Ziele====
De op Zuudvene woonachtige en uut et [[Stellingwarf|Stellingwarfse]] [[Ooldelaemer]] ofkomstige Jan Zijlstra, 'de Ziele' nuumd, was de eerste die hom in de Kop van Overiessel mit personenvervoer bezighuld. In 1904 reed hi'j mit een omnibus mit plek veur zo'n twintig mèensen van Stienwiek naor [[Gieteren]]. Mit een laeter an-eschafte tweede omnibus reed e twee keer in de weke op [[Möppelt]]. De omnibussen wodden ok veur plezierritten en schoelreisies in de omgeving gebruukt.

Nao 1918 leup et passagiersanbod stark terogge, onder aandere deur de opkomst van de [[fietse]]. Nao enkele jaoren deud Zijlstra zien omnibusbedrief an de kaante en legden hom toe op de veehaandel.

====De basisschoele====
Deur de invoering van de wet op et basisonderwies in 1985 voldeud de Zuudveneger basisschoele niet meer an de eis van een minimaal antal leerlingen van 26. Dit probleem wodden op-elost deurdat de schoele van et naoburige dörpien [[Onna]] op-eheven wodden en de kiender van Onna, net as in de 17e en 18e ieuw, naor de schoele op Zuudvene gongen.

==De Zuudveneger tael==
''Zie ok et artikel [[Stellingwarfs]] en de [[Stellingwarver taelwiezer]]''

===Relatie mit dialekten in de regio===
De [[Nedersaksisch]]e streektael die ze op Zuudvene praoten, wodt tot et [[Stellingwarfs]] erekend. Etzelde gelt veur de dialekten van et grootste pat van de Kop van Overiessel.<ref>Henk Bloemhoff (2008), 'Stellingwerf', in Henk Bloemhoff, Jurjen van der Kooi, Hermann Niebaum en Siemon Reker (red.), ''Handboek Nedersaksische Taal- en Letterkunde'', Assen: Van Gorcum, blz. 176-9</ref><ref>[http://taal.phileon.nl/kaart/nedersaksisch.php Kaorte van de Nedersaksische streektaelen]</ref> Binnen de Overiesselse kontekst numen ze et ok [[Oaveriessels#Noord-Oaveriessels|Noord-Oaveriessels]].<ref>Harrie Scholtmeijer (2006). ''Mörn! Taalgids Overijssel''. Assen: In Boekvorm Uitgevers bv</ref> Et miest onderscheidende kenmark van et Stellingwarfs is de ''ae''-klaank (zoas de ''è'' in et Fraanse ''père''). Een Stellingwarfs sjibbolet is: 'Et waeter klaetert teugen de glaezen dat er daevert.'

Ok hef et Zuudvenegers veul overienkomsten mit aandere, niet-Stellingwarfse maor wel Nedersaksische dialekten uut de buurte, zoas et [[Zuudwest-Zuud-Drèents]] van [[Haovelte]] of et [[Overiessels#Noord-Oaveriessels|Noord-Overiessels]] van [[Veno]].

Vanzelf liekt et Zuudvenegers et miest op de dialekten van plaetsen onmiddelik in de buurte, zoas [[Stienwiek]]. Toch hef juust et [[Stienwieks|Stienwieker stadsdialekt]], krek as en antal aandere Nedersaksische stadsdialekten zoas et [[Zwols]], [[Kampers]] en [[Dèventers]], een antal kenmarken die de plattelaansdialekten niet hebben. Zo heur ie in Stienwiek (en Zwolle e.d.) ''edöön''; op Zuudvene ''edaon(e)''. In de genuumde stadsdialekten heur ie ok de, lichtkaans uut et [[Fraans]] eliende, [[brouw-r]].

====Relatie mit et overige Stellingwarfs en et Fries====
Et Stellingwarfs, hoewel in heufdzaak Nedersaksisch, hef veul overienkomsten mit et [[Fries]], zowel in de grammatika as in de woordenschat. Veurbielden bin de ''sk''-klaank daoras et Nederlaans ''sg'' hef (St. ''skoem'', Fr. ''skûm'' - zelde uutspraoke) en et vörtvalen van de medeklinker in et bepaolde lidwoord nao een veurzetsel (St. ''op 'e taofel'', Fr. ''op 'e tafel''). Ok lieken veul Stellingwarfse en Friese woordvörmen slim veul op mekaer (St. ''hielendal allienig'', Fr. ''hielendal allinne'').

De overienkomsten mit et Fries bin d'r in et Stellingwarfs van Overiessel, waoronder et Zuudvenegers, minder as in et Stellingwarfs van de Friese perveensies [[Weststellingwarf]] en [[Ooststellingwarf]]. Zo wodden de Friese lienwoorden ''heit'' (va), ''mem'' (moe), ''pake'' (grofva) en ''beppe'' (opoe) niet gebruukt. Et veurnaemwoord ''jim'' (jullie) viej' zowel in et Fries as in et grootste diel van de Stellingwarven en in de Overiesselse plaetsen die et dichtste bi'j Frieslaand liggen. Op Zuudvene is et ''jullie'', net as wieder naor et zuden en oosten toe.<ref>Henk Bloemhoff (2008), 'Stellingwerf', in Henk Bloemhoff, Jurjen van der Kooi, Hermann Niebaum en Siemon Reker (red.), ''Handboek Nedersaksische Taal- en Letterkunde'', Assen: Van Gorcum, isoglossenkaorte op blz. 186</ref>

Waor et Fries en et Stellingwarfs van de Stellingwarven et persoonlik veurnaemwoord ''him'' hebben, hebben Zuudvene en omgeving ''hom''. En waor de Friese voltooide warkwoordsvörm gien prefix hef (''ôfleard''), net as et Stellingwarfs van de Stellingwarven en de dichtstbi'j liggende Overiesselse plaetsen (''ofleerd''), hef et Zuudvenegers de prefix ''e-'' (''of-eleerd''). Dit hef et Zuudvenegers wieder gemien mit et hiele noorden en westen van Overiessel.

In de darde persoon enkelvold van tegenwoordige tied hej' in een hiele bulte onriegelmaotige warkwoorden een kotte klinker, die in vergelieking mit de stamklinker van de infinitief leger uutvaalt. In et zuudwesten van de Stellingwarven en in de Kop van Overiessel kriej' in die gevallen ok gien slot-''t'':<ref>Henk Bloemhoff (2008), 'Stellingwerf', in Henk Bloemhoff, Jurjen van der Kooi, Hermann Niebaum en Siemon Reker (red.), ''Handboek Nedersaksische Taal- en Letterkunde'', Assen: Van Gorcum, isoglossenkaorte op blz. 188</ref>

:Stellingwarfs van Zuudvene: ''Hi'j vlig weeromme naor zien nust.''
:Stellingwarfs van [[Ni'jhooltpae]]: ''Hi'j vligt weeromme naor zien nust.''
:Fries: ''Hy fljocht werom nei syn nêst.''

Ok komp de [[grune warkwoordsvolgodder|'grune']], in et Fries gebruukte warkwoordsvolgodder - et voltooid dielwoord véur de persoonsvörm - minder veur op Zuudvene as in de Stellingwarven. Beveurbield:

:Fries: ''Hja hiene wat te iten helje wold.''
:Stellingwarfs van Ni'jhooltpae: ''Ze hadden wat te eten haelen wild.''
:Stellingwarfs van Zuudvene: ''Ze hadden wat te eten willen haelen.''

====Relatie mit et Zuudwest-Zuud-Drèents====
Allewal et Zuudvenegers in de eerste plaetse bi'j et Stellingwarfs heurt, is et ok nauw verwaant mit de niet-Stellingwarfse dialekten van Zuudwest-Drenthe en die van Noord-Overiessel. De dialekten van [[Haovelte]] en [[Möppelt]] en oosterd uut töt veurbi'j et [[Ogeveine]], en die van een antal Overiesselse plaetsen ten noorden van de (vroggere) [[Dedemsvaort (kenaal)|Dedemsvaort]], wodden om heur grote overienkomsten tot et [[Zuudwest-Zuud-Drèents]] erekend.

Opvalende verschillen tussen et Zuudvenegers en et Zuudwest-Zuud-Drèents bin:
*Et Zuudvenegers hef gien [[ienheidsmeervold]] (Zuudvenegers: ''zie hebben'', Zuudwest-Zuud-Drèents: ''zi'j hebt'').
*De tweede persoon enkelvold in de tingwoordige tied eindigt in et Zuudvenegers op ''-en'' (''ie moeten'', uutspraoke ''ie moen''), in et Zuudwest-Zuud-Drèents op ''-t'' (''ie mut'').
*Et Zuudvenegers hef de persoonlike veurnaemwoorden ''joe'' en ''joen'' (''De fietse is van joe; et is joen fietse''); in et Zuudwest-Zuud-Drèents zeggen ze ''oe'' en ''oen''.
*Veul woorden die in et Zuudvenegers een ''o'' hebben, hebben in et Zuudwest-Zuud-Drèents een ''u'':
**Zuudvenegers ''Zie gongen mit hom over de brogge; as wi'j dat ok doen, bowwe eerder thuus en moew niet ommelopen.''
**Zuudwest-Zuud-Drèents ''Zi'j gungen mit hum oaver de brogge/brugge; azze wi'j det ok doet, biw eerder thuus en muw niet ummelopen.''

===Enkelde kenmarken===
====Uutspraoke====
* De ''h'' wodt in et Zuudvenegers in de riegel niet uutespreuken: ''hi'j hef'' klinkt as ''i'j ef''. Dit is typisch veur Noordwest-Oaveriessel en een diel van Zuudwest-Drenthe, maor niet veur de Stellingwarven.<ref>Henk Bloemhoff (2008), 'Stellingwerf', in Henk Bloemhoff, Jurjen van der Kooi, Hermann Niebaum en Siemon Reker (red.), ''Handboek Nedersaksische Taal- en Letterkunde'', Assen: Van Gorcum, blz. 183</ref>
* De ''z'' klinkt vaeke as een ''s'': ''zie zich'' (Nederlaans: ''zij ziet'') klinkt as ''sie sig''. Denk ok an de uutspraoke'' '''S'''evene'' veur Zuudvene.
* Waor de ''sch'' in et Nederlaans veur de klaank ''sg'' staot, heur ie in et Zuudvenegers ''sk'': ''deurschoeven'' klinkt as ''deurskoebm''.

====Persoonlike veurnaemwoorden (onderwarp)====
{| width="40%" style="margin: 0em 0em;"
|ik (''ikke'' veur naodrok)
|-
|ie (''ieje'' veur naodrok)
|-
|hi'j, zie (vrogger ok: ''hi'j'' veur ''zie'')
|-
|wi'j
|-
|jullie
|-
|zie
|}

====Persoonlike veurnaemwoorden (veurwarp)====
{| width="40%" style="margin: 0em 0em;"
|mi'j
|-
|joe
|-
|hom, heur (vrogger ok: ''hom'' veur ''heur'')
|-
|oons
|-
|jullie
|-
|heur
|}

====Bezittelike veurnaemwoorden====
{| width="40%" style="margin: 0em 0em;"
|mien
|-
|joen
|-
|zien, heur (vrogger ok: ''zien'' veur ''heur'')
|-
|oonze
|-
|jullie
|-
|heur
|}

====Warkwoorden====
Regels veur de tegenworige tied:
:ik + STAM + e
:ie + STAM + en
:hi'j/zie/et + STAM - mit vaeke een klinkerveraandering en/of wieziging van de leste medeklinker
:wi'j + STAM + en
:jullie + STAM + en
:zie + STAM + en

Veurbielden van de warkwoordsvervoeging:

==== Hebben, maeken, zien, vliegen ====
{| {{prettytable}} width="100%"
|- style="background: #efefef;"
! width="35%" |tegenworige tied
! width="35%" |vleden tied
! width="35%" |voltooide tied
|-
|ik hebbe, ik maeke, ik zie, ik vliege
|ik hadde, ik maekte (uutspraoke: ik maekng), ik zag, ik vleug
|Ik hebbe had, ik hebbe meuken, ik hebbe ziene, ik hebbe vleugen
|-
|ie hebben, ie maeken, ie zien, ie vliegen (uutspraoke: ie vlieng)
|ie hadden, ie maekten, ie zagen, ie vleugen
|ie hebben ehad, ie hebben emeuken, ie hebben eziene, ie hebben evleugen
|-
|hi'j (/zie/et) hef, hi'j mak, hi'j zich, hi'j vlig
|hi'j (/zie/et) had, hi'j maekte (uutspraoke: hi'j maekng), hi'j zag, hi'j vleug
|hi'j (/zie/et) hef ehad, hi'j hef emeuken, hi'j hef eziene, hi'j hef evleugen
|-
|wi'j hebben, wi'j maeken, wi'j zien, wi'j vliegen
|wi'j hadden, wi'j maekten, wi'j zagen, wi'j vleugen
|wi'j hebben ehad, wi'j hebben emeuken, wi'j hebben eziene, wi'j hebben evleugen
|-
|jullie hebben, jullie maeken, jullie zien, jullie vliegen
|julie hadden, jullie maekten (uutspraoke: jullie maekng), jullie zagen, jullie vleugen
|jullie hebben ehad, jullie hebben emeuken, jullie hebben eziene, jullie hebben evleugen
|-
|zie hebben, zie maken, zie zien, zie vliegen
|zie hadden, zie maekten, zie zagen, zie vleugen
|zie hebben ehad, zie hebben emeuken, zie hebben eziene, zie hebben evleugen
|-
|}

===Veraandering===
Net as alle Nedersaksische dialekten van Nederlaand, wodt et Zuudvenegers al lange tied slim veule deur et Nederlaans beïnvloed. Dat hef over et algemien as gevolg dat van et Nederlaans ofwiekende kenmarken ommewisseld wodden veur meer Nederlaanse vörmen. Zo heur ie now ''doen'', ''moeder'' en ''niet'' in de plaetse van et oldere ''doon'', ''moder'' en ''neet'', wat vrogger brieder verbreid was in noordelk Overiessel en zudelk Drenthe, en now nog typisch is veur [[Twente]] en de [[Achterhoek]] (zie ok et gedicht van Mr. Toone Kamp hieronder).

Taelveraandering kriej ok deurdat olde gebruken en veurwarpen, daoras apatte woorden veur bestonnen, verdwienen, en veur mederne verschienselen - zoas de infermatietechnologie - woorden uut et Nederlaans en Engels gebruukt wodden.

==Zuudvene in lieties en gedichten==
De 'Stienwieker troubadour' [[Gerard Rutger Buisman]] hef over ''De maegies van Sevene'' zungen:

:''Zie zee: "Lieverd, ik geef oe alles wat a-k hebbe''<br />
:''Zölfs et hemd van mien lief, o, ie hoeven et maor te zeggen''<br />
:''Maor aj mi'j verlaot, dan allennig as een liek''<br />
:''Want mien scheermes en ik kriegen altied geliek"''<br />
:''Zo bint de maegies van Sevene''

Mr. Toone Kamp schreef et gedicht ''Woarom mag i'j neet mit eur noar Sevene goan''. Daoruut:

:''Janna's moder hef wat
:''teug'n Janna's skat
:''woarom dat?
:''[...]
:''Woarom mag i'j neet mit eur
:''an de deure stoan,
:''waorom mag i'j neet mit eur
:''noar Sevene goan,
:''woarom mag i'j neet mit eur
:''mit eur aantien in zien haand
:''noar de enties kiek'n an de waeterkaant
:''woarom mag i'j neet mit eur
:''noar de steerens zien
:''en een smokkien geem'n of een zoegertien?
:''[...]

==Schrieveri'je==
* Weijdema, Dick (1986), ''Uit de geschiedenis van een turfgraversdorp: grepen uit de geschiedenis van Zuidveen, een voormalig turfgraversdorp in de Kop van Overijssel'', Kampen: Iesselakkedemie
*[http://www.gameo.org/encyclopedia/contents/Z837.html De Global Anabaptist Mennonite Encyclopedia Online over de Zuudveneger deupsgezinden]

==Verwiezings==
<div class="references-small">
<references/>
</div>

== Buten disse webstee ==
* [http://www.steenwijkerland.nl Webstee van de gemiente Stienwiekerlaand]

{{Dia|Dit stok is eschreven in et [[Stellingwarfs]] van Zuudvene, [[Stienwiekerlaand]].}}

[[Kattegerie:Stellingwarfs artikel]]
[[Kattegerie:Plaatse in Oaveriessel]]

[[nds:Zuudvene]]
[[fr:Zuidveen]]
[[nl:Zuidveen]]
