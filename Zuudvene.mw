'''Sevene''' of '''Zuudvene''' ([[Nederlaands]]: ''Zuidveen'') is een [[buurtskop]] krek onder [[Stienwiek]] in de gemiente [[Stienwiekerlaand]] ([[Kop van Overiessel]]). Bi'j Sevene löp de perveensiaole weg de N333 langes, die as daor de Seveenseweg het.

== Geskiedenis ==
't Plaetsien wodt veur 't eerst enuumd in een oorkonde uut 1386, as d'r iene twie roeden laand 'in Zuytvene' an de St. Clemenskarke in [[Stienwiek]] gef. 't Plaetsien ontstund omreden mèensen 't [[Törf (braandstof)|turf]] in de kontreien kwammen ofgraven. De eerste bewoners woonden an de Dwarssloot. As 't waark in 't [[vene (grondsoorte)|vene]] een endtien verhuusden, wodden de huuzen bi'jtieden op een aandere plak ezet. Zo kwaamp 't plaetsien an de Langsloot te liggen. Rond 1550 vestigden heur daor [[Frieslaand|Friese]] [[deupsgezinden]] en aandere kolonisten um mit de Sevenigers in 't vene te warken. Van de zestiende eeuw tot 1848 had Sevene zien eigen deupsgezinde gemiente.

In 1779 hef d'r op Sevene een grote braand ewest, waorbi'j ienendartig huuzen verloren bin egaon. Deur dizze braand ontstund onder Sevenigers en Stienwiekers de uutspraok: "Wedden om een hallefien, Sevene staot in de braand." 't Dörp had in 1825 te lieden van een slimme [[stormvloed]]; in hiel [[Overiessel]] raekten deur dizze raamp meer as dreihonderd mèensen 't leven kwiet.

In 1675 lèèfden d'r rond de honderd mèensen op Sevene; in 1840 bi'jkaans duzend. Laeter nam dit antal weer of (590 in 1890).

De Seveneger Meine Veen (etrouwd 1920) stun te boek as 'de leste beroepsturfmeter van Overiessel'.

==Streektael==
't [[Nedersaksisch]]e dialect dat ze op Sevene praoten, wodt tot 't [[Stellingwarfs]] erekend.<ref>[http://taal.phileon.nl/kaart/nedersaksisch.php Kaorte van de Nedersaksische streektalen]</ref> Binnen de Overiesselse context numen ze 't ok [http://nds-nl.wikipedia.org/wiki/Oaveriessels#Noord-Oaveriessels Noord-Oaveriessels].<ref>Harrie Scholtmeijer (2006). ''Mörn! Taalgids Overijssel''. Assen: In Boekvorm Uitgevers bv</ref> De 'Stienwieker troubadour' [[Gerard Rutger Buisman]] hef in de streektaal over Sevene zungen:

:''Zie zee: "Lieverd, ik geef oe alles wat a-k hebbe''<br />
:''Zölfs 't hemd van mien lief, o, ie hoeven 't maor te zeggen''<br />
:''Maor aj mi'j verlaot, dan allennig as een liek''<br />
:''Want mien scheermes en ik kriegen altied geliek"''<br />
:''Zo bint de maegies van Sevene''

:Uut ''De maegies van Sevene''

==Literetuur==
* Weijdema, Dick (1986), ''Uit de geschiedenis van een turfgraversdorp: grepen uit de geschiedenis van Zuidveen, een voormalig turfgraversdorp in de Kop van Overijssel'', Kampen: IJsselakademie.

==Verwiezings==
<div class="references-small">
<references/>
</div>

== Buten dizze webstee ==
*[http://www.steenwijkerland.nl Webstek van de gemiente Stienwiekerlaand]

{{Dia|Dit stok is eskreven in et [[Stellingwarfs]] van [[Stienwiekerlaand]].}}

[[Kattegerie:Stellingwarfs artikel]]
[[Kattegerie:Plaatse in Oaveriessel]]

[[fr:Zuidveen]]
[[nds:Sevene]]
[[nl:Zuidveen]]
