'''Van Jonge Leu en Oale Groond''' is ne [[Tweante|Tweantse]] [[regiosoap|zeepriege]], debuteerd in [[2005]], dee in opdracht van [[RTV Oost]] wördn produceerd duur [[NL Film & TV]]. De riege hef grote bekeandheid in de regio en ok doarboetn. Een vuurbeeld van de invlood van Van Jonge Leu en Oale Groond is de in [[2007]] vuur t eerst oetzeundn [[Limbörgs]]talige zeepriege [[De Hemelpaort]].

==Metwarkers==
De regie van de eerste riege ofleverings was in haan van [[Johan Nijenhuis]] (ofl. 1-4), [[Steven de Jong]], Geert Lautenschutz, Jan van den Nieuwenhuijzen en Jan Albert de Weerd. De verhaallienn warn van Ingrid van den Heuvel. Ut oorsproonkelike skript was vuur n heel deel in t [[Nederlaands]]. De vertaling van de dialoogn in t [[Tweants]] was biej de eerste riege (30 ofleaveringn) van [[Herman Finkers]], dee zölf ok metspöaln, biej de tweede riege (24) meestparts van [[Goaitsen van der Vliet]] en biej de dearde riege (24) van [[Laurens ten Den]]. Oondernemmers oet de regio, zooas [[Grolsch]], [[Bolletje]] en [[Wehkamp]] sponsert de riege.

==Oetzendings==
De eerste ofleavering van zöndag [[2 oktober]] [[2005]] har 300.000 kiekers. De tweede riege opnaamn bint ofroond in [[augustus]] [[2006]]. Inmiddels hebt [[Omroep Gelderland]], [[RTV Noord-Holland]], [[RTV Utrecht]] en [[RTV Noord]] de riege ok oetzeundn. Vanof [[21 meie|21 mei]] [[2007]] wördn de eerste riege ok op [[Nederlaand 1]] oetzeundn. Der is n derde seizoen opnömn in de zommermoandn van [[2007]]; dit seizoen wördn vanof [[4 november]] op RTV Oost oetzeundn. Ne veerde riege is oetzeundn vanof 2 november 2008. In 2009 is de riege veurlopig stopt; meugelk geet t nog wieder in 2010. RTV Oost-heufdredakteur Henny Everts hef dr oawer zegd: "Van Jonge Leu en Oale Groond is nog altijd een goed bekeken en gewaardeerd tv-programma, maar tevens voor RTV Oost een dure en ambitieuze serie om te maken. [...] Sinds de komst van digitale televisie zijn de regionale omroepen op een onmogelijke plek weggestopt. [...] Daarmee zit de zender nauwelijks meer in het zap-rijtje van de kijker."<ref>[http://www.vjlog.nl/ Webstea Van Jonge Leu en Oale Groond]</ref>

De ofleaverings kö'j ok bekiekn op de webstea van RTV Oost.

Van de zeepriege is in 2009 ne parodie in mini-ofleaverings maakt dee-t RTV Oost ok oetzeundn hef, [[Van Domme Leu op Koale Groond]].

==Verhaal (eerste riege)==
In de riege dreait t um de familie Wildspieker. Vaar Wildspieker kömp oet de tied en moor Minie steet der op de boerderieje allean vuur. Dochter Fenna besloet um biej de moor in te trekn, in t begin teegn eer zin. Fenna ontdekt woarum zee Tweante in eer jeugd de rugge hef tookeerd. Eer breur Alwie (trouwd met Patricia) hef zoo zien eagn, financiële, probleemn en eer jongere zuster Monkie steet as sportlerares en voetbaltreener nog tusken de jonge leu.

De familie Bode bint noabers van de Wildspiekers. De rieke familie Bode besteet oet vaar Hein, moor Lineke en de tweeling Elvis en Janis. De vriejgezeln breurs Mans en Gerrit Olde Weernink spölt ok ne belangrieke rolle in de riege.

===Karakters===
* Hendrik Wildspieker ([[Jan Roerink]])
* Minie Wildspieker ([[Marietje Noordkamp]])
* Fenna Wildspieker ([[Diet Gerritsen]])
* Jaap Oosterveld ([[Hugo Maerten]]) 
* Zilver Oosterveld ([[Marieke Homma]])
* Alwie Wildspieker ([[Arthur Geesing]])
* Patricia Wildspieker ([[Evelien Harberink]])
* Monkie Wildspieker ([[Esther ter Horst]])
* Stefan Bos ([[Wilco Meutstege]])
* Gerrit Olde Weernink ([[Herman Finkers]])
* Mans Olde Weernink ([[Jan Riesewijk]])
* Maria Scholtenboer ([[Floor Renee Masselink]])
* Hein Bode ([[Laurens ten Den]])
* Lineke Bode ([[Esther Pierweijer]])
* Elvis Bode ([[Gerard Bakker]])
* Janis Bode ([[Michaela Kamphuis]])
* Bredero ([[Nico Schaap]])
* Willem Venterink ([[Johan Kenkhuis (acteur)|Johan Kenkhuis]])
* Leida Venterink ([[Willy Warmink]])
* Pascal Hesselink ([[Tony Minnema]])
* Faruk Aslan ([[Gokhan Iyigunler]])
* Eva ([[Leonie Ter Braak]])
* Henny Smits ([[Dirk Stegeman]])
* Roos ([[Moniek Kötter]])
* Debby Dekkers ([[Kim Kötter]])

==Titelsong==
:''Dee oale essen zit a honderden joaren''
:''vol gepokkel en gekleaj.''
:''De keender veendt doar oale vuurstenen in ’t zaand''
:''de tied is nooit echt neij.'' 

:''En ’t ieder neije joar dan zeg ie mekaar:''
:''geluk-in-‘n-tuk ik hop a’j ’t veendt.'' 
:''Mer geluk-in-‘n-tuk dat hebt wie a wa,'' 
:''gewoon umda’w der beent.'' 

:'''''Refrein:''' Sloerig en meu, good en gezoond''
:''van weeg töt de groov’trek nen ceerkel zich roond.'' 
:''Van jonge leu en oale groond'' 
:''koomp al ’t leaven.'' 

:''En op kroamverseet dan zee’j doar zonn’ kleanen'' 
:''en dan deank ie: och den blood.'' 
:''Met wat vun wereld krig e feilik te doon,'' 
:''Ze houwt ‘m voort nog dood.'' 

:''A wil e achter-weers zien leaven deur goan,'' 
:''ik hop veur ‘m dat dat ok kan.'' 
:''Dat ze zeit: och, loa mer lopen den jong,'' 
:''Zo koomp e der ok wa.''

:'''''Refrein:''' Sloerig en meu, good en gezoond''
:''van weeg töt de groov’trek nen ceerkel zich roond.'' 
:''Van jonge leu en oale groond'' 
:''koomp al ’t leaven.'' 

== Zeet ok ==
* [[Nedersaksische tillevisiepergrammes]]

== Rifferenties ==
<references />

==Oetgoande verbeendingn==
*[http://www.vanjongeleu.nl De officiële webstie van Van Jonge Leu en Oale Groond]

[[Kategorie:Tweants artikel]]
[[Kategorie:Tillevisiepergramme van een regionaole omroep]]
[[Kategorie:Tweante]]
