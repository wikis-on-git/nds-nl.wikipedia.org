[[Ofbeelding:LocatieHomsterland.png|right|thumb|Lokoatsie van t Homsterland ien Grunnen]]
[[Ofbeelding:Kliefsloot.jpg|right|thumb|t Olde waddenailand Homsterland mit de Kliefgraft blaauw tekend]]
t '''Homsterland''' is n (kultuur-)historisch gebied dat zok lijt ien t noordwesten van t [[Grunnen (provìnzie)|Grunnegse]] [[Westerkertier]]. Oorsponkelk wer t hele Westerkertier mit n part van de noudoagse gemeentes [[Achtkarspelen]] en [[Kölmerland]] der mit meend, moar vanôf de Middelieuwen wer dizze noam allend bruukboar veur t veurmoalege Waddenailand tuzzen de [[Lauwers]], t [[Reitdiep]] en de [[Kliefgraft]]. Dit kleine gebied wer doe nog as apart Ommeland zien.

== Etymologie ==
Vrogger, ien de vrogge Middelieuwen, was de noudoagse pervìnzie Grunningen verdield tuzzen drie stammen: de [[Friezen]] ien t Westerkertier, de [[Saksen (vôlk)|Saksen]] op de Hondsrug en ien Westerwolde en de [[Sjouken]] ien alles ten oosten en noorden van t Rietdiep. Dizze lèste groep wer ook wel de ''Hoegen'' of ''Hummers'' nuumd. De oldste noamen van t Homsterland binnen den ook ''Hûgmerki'' en ''Hugumarchi''. Hier kin man uut konkludeern dat t wat betekent as ''land van de Sjouken'' of ''land grìnzend aan t land van de Sjouken'': ''Hûg-'' of ''Hugu-'' is de noam veur de Sjouken en ''merki'' of ''marchi'' (wat woarschienlek t zulfde uutsproken wer, was doe n gongboare noam veur "grensgebied".

== Schiedenis ==
Homsterland beheurt tot de oldste [[kultuurlandschop]]pen van West-Uropa. t Wordt al nuumd ien 786/787 as ene Gotrikus de [[abdij van Echternach]] wat land riekt aan overkaant van de [[Lauwers]] ien de gouw ''Hugumarchi'' ien n loeg dat ''Chinicwirde'' ([[Kenwerd]]) nuumd wer. Tot de aanleg van [[diek]]en om en bie 1100 noa Kr. toe haar t zeewoater vrij spel ien t gebied van noordelk Friesland en noordelk Grunningen. [[Middag (laandschop)|Middag]] en Homsterland vörmden hier natuurlieke eilanden.

Om en bie [[800]] noa Kr. was t zulfs een van de dichtstbevôlkte gebieden van Nedderland. t Is bekend dat bieveurbeeld de [[wierde (toponiem)|wierde]] van [[Nijhoof]] al sikkom 2200 joar onôfbroken bewoond wordt. 

Noadat om 800 toe de [[Lauwerszee]] ontstoan was wer Homsterland n waddeneiland, mit as heufdplak [[Nijhoof]] dat ien dij tied ook wel ''Suxworth'' ("''Zuudwerd''") nuumd wer. Sikkom 400 joar loater nam t aantel störmvloeden toe, woarnoa der n ringdiek om Homsterland toe legd wer. Hierdeur wer t eilandkarakter van Homsterland nog meer verstaarkt. t Doemoalege Homsterland beston uut drij [[karspel|kaarspels]]: Nijhoof, [[Ollehoof]] en [[Soaxum]]. 

Pas van 1500 ôf aan wer t Homsterland deur dieken mit t vasteland verbonden, woarnoa [[Cisterciënzers|Sistersjenzerse]] munneks uut [[Auwerd]] grote parten om t eiland toe ienpolderden. t Homsterland kwam hierdeur aan t vasteland te liggen zo as t dat nu nog dut. 

Opmaarkelieks is dat ien t Homsterland geen [[hoofdeling|heufdlingen]] opkommen binnen, zo as wel ien de aander [[Ommelanden]] beurde. Homsterland was ook een van de eerste gebieden dij n verbond sloot mit de [[Grunnen (stad)|Stad]], ien [[1366]]. Woarschienlek was de ienvloed van de stad zo groot dat dizzent de deurgrui van n lokoal geslacht blokkeerde.

t Omkriezende land is over n lange periode op de zee herwonnen deur wierdenloegsters, [[Christelijk kloosterwezen|munneks]] van t [[klooster van Aauwerd|klooster van Auwerd]], de femilie Teenstra (uut [[Ruugzaand]]) en tegenswoordeg de [[zielvest]]en (woaterschoppen).

Middag en Homsterland hebben as "[[Middag-Homsterland]]" de stoatus ''Nationaal Landschap'' (''nasjenoal landschop'') en binnen veurdroagen veur de liest van [[Lijst van monumenten op de Werelderfgoedlijst|wereldaarfgoed]] van de [[Unesco]].

{{dia|Schreven ien t [[Westerkertiers]]}}

[[Kategorie:Grunnegs artikel]]
[[Kategorie:Grunnen]]
