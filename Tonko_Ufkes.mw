'''Tonko Ufkes''' ([[Zeuvenhuzen (Leek)|Zeuvenhuzen]], [[1958]]) is n [[Grunnen (provìnzie)|Grunneger]] dichter, schriever en historicus. Ien t [[Westerkertiers|Westerketiers]] schrift er verhoalen, gedichten en stukjes over geschiedenis en toal.

==Grunnegstoalige schrieverij==
Ien 1989 is Ufkes van geschiedenisleroar onderzoeker ien t butenlaand worden. Toen er brieven schreef noar zien olders thuus, kwam e d'r aachter dat t [[Grunnegs]] hiel geschikt was om hum op pepier uut te drukken. Vanòf 1989 dreug er geregeld bie aan t Grunneger literaire tiedschrift [[Krödde (tiedschrift)|''Krödde'']], eerst veural gedichten en loater meest verhoalen. Ok vanòf dat joar is hij metwaarker van t tiedschrift ''[[Toal en Taiken]]''.

Sinds 2008 dragt Ufkes waark bie, veural verhoalen, an t [[Drèents|Drents]] letterkundig tiedschrift [[Roet (tiedschrift)|''Roet'']] en is er stukjesschriever veur t [[Dagblad van het Noorden]]. Ok dreug er bie an t Grunnegstoalige webstee Webloug, dat ien 2019 stopte.

Soamen met aandern stelde er n nust boeken soamen, zoas e drijdielige Verzoamelde gedichten van [[Jelte Dijkstra]] (2004-6, met [[Bindert Helder]]) en  ''Lezen en schrieven in Grunneger toal'' (2008, met [[Tonnis Musschenga]]). Hij het biedroagen leverd an veul publikoatsies.

Ufkes is hoofdredakteur, en ien van de oprichters, van t in 2016 oprichte digitoale tiedschrift [[Oader (tiedschrift)|''Oader'']] veur Grunneger literatuur. In 2019 kreeg er veur zien proza de [[Freudenthal-Pries]], de belaangriekste pries veur literatuur ien t [[Nedersaksisch]].

==Thematiek==
De gedichten van Ufkes goan over alledoagse belevenissen en ervoarings ien en rondom gezin, huus en heem. Weeromkerende thema's ien zien verhoalen binnen:
* vogels, en wat die veur mìnsen beduden (bv. symbool veur de breekboarheid of juust de hardnekkigheid van t leven);
* erotische spanning en toenoadering tuzzen mannen en vraauwen (voak mìnsen die scheiden binnen, weduwnoar/weduwe binnen of aanderszins allien binnen);
* oldere mìnsen, die sums noabie de dood stoan en een pazzend ìnde zuiken;
* leven op t laand en kortbie de natuur.

==Geschiedkundig waark==
Ufkes het geschiedenis studeerd aan e [[Rieksuniversiteit Grunning|Rieksuniversiteit Grunnen]]. Hij is specialiseerd ien archiefonderzoek, haandschriften uut de 16e en 17e eeuw, en historisch onderzoek ien direkte reloatsie tot archeologisch onderzoek. Veur de tiedschriften ''Stad & Lande'' en ''Groninger Kerken'' schrift er veurnoamelk over 17e-eeuwse onderwarpen.

==Citoat==
''Bulten blad lijt al op e grond en e stroeken hangen vol bessen. Riepe vruchten, kloar om te oogsten. En dan de vogels; niet meer allent of ien koppels mor nou worden het hiele wolken, wolken van sprutters en kiewieten. Haarst is de mooiste tied van t joar, van t leven misschien.''

Uut 'Stevels', verhoal ien ''n tuut op beide schelpen''

==Waark==
* ''Deur de tied'' (gedichten) (Profiel, Bedum, 1993)
* ''n Dichtjoar'' (gedichten) (Servo, Assen, 1997)
* ''Wottervaarf'' (verhoalen) (Servo, Assen, 1999)
* ''Uutvlogen'' (gedichten) (Servo, Assen, 2004)
* ''Fien zilverglaas'' (gedichten) (Servo, Assen, 2007)
* ''Op e tast'' (gedichten) (Servo, Assen, 2009)
* ''n Tuut op beide schelpen'' (verhoalen) (Het Drentse Boek, Beilen, 2015)
* ''Ongeliek'' (verhoalen) (Het Nieuwe Kanaal, Liwwadden, 2018)
* ''Boeten, nog niet binnen'' (gedichten) (Stichting 't Grunneger Bouk, Scheemde, 2019)
* ''De weg dreumen'' (verhalen) (Het Drentse Boek, Beilen, 2021)

==Wellen==
*[https://www.mienwesterkwartier.nl/tonko-ufkes/ Ufkes op Mien Westerkwartier]
*[http://www.rtvdrenthe.nl/radio/programma/17/Hemmeltied/aflevering/11705 Tonko Ufkes bij Drentstoalig radiopergram Hemmeltied, 16 juli 2016]
*[https://www.huusvandetaol.nl/schrievers/ufkes-tonko-1958/ Huus van de Taol over Tonko Ufkes, met gedichten en filmpje]
*[https://oader.nl/ Tiedschrift Oader]
*[https://www.tonkoufkes.nl/ Tonko Ufkes zien webstee]
* ''n Tuut op beide schelpen'' (verhoalen) (Het Drentse Boek, Beilen, 2015)

[[Kategorie:Grunnegs_artikel|Ufkes, Tonko]]
[[Kategorie:Schriever ien t Grunnegs|Ufkes, Tonko]]
