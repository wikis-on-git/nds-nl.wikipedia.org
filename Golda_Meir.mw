[[Ofbeelding:Golda Meir 03265u.jpg|thumb|220px|Golda Meir in 1973]]
'''Golda Meir''', geboren as '''Golda Mabovitch''' ([[Kiev]], [[3 meie]] [[1898]] – [[Jeruzalem]], [[8 december]] [[1978]]) was een [[Israël|Israëlische]] staotsvrouwe, politica, onderwiezeres en ''[[kibboets|kibbutznikit]]'' die diende as vierde premier van Israël.

==Opgruien==
Ze wördden geboren in Kiev, doedestieds in 't [[Keizerriek Ruslaand|Russische Keizerriek]], en emigreerde in 1906 as kiend naor de [[Verienigde Staoten van Amerika|Verienigde Staoten]] mit heur volk en heur zusters. Daor wördden ze onderwiezeres en begunde ze 't [[socialistisch zionisme]] an te hangen. Ze trouwde mit Morris Meyerson en emigreerde in 1921 mit hum naor [[Mandaotgebied Palestina|Palestina]], waor ze mit 'n beiden op een kibboets an 't wark gungen. In Jeruzalem, waor ze heur uuteindelijk vestigden, wördden twee kiender geboren.

==Oploop naor de onofhaankelijkheid==
Meir wördden heufd van de politieke ofdieling van de [[Histadrut]], de Algemiene Organisatie van Arbeiders in Israël. In 1946 wördden ze waornemend heufd van de politieke ofdieling van de [[Jewish Agency for Israel]]. Zo wördden ze de belangriekste onderhandelaar van de Palestiense [[Jeuden]] mit de Britse Mandaot-autoriteiten. In 1948 wus ze in de VS vieftig miljoen dollar in te zameln, die gebruukt wördden um waopens te kopen veur de Israëlische staot in oprichting.

Op 14 meie 1948 was Meir ien van de 24 ondertiekenders, en ien van de twee tiekenende vrouwlu, van de Israëlische onofhaankelijkheidsverklaoring. Ze was töt meert 1949 de Israëlische afgezaant in de [[Sovjetunie]]. Later det jaor wördden ze veur de [[Knesset]] ekeuzen as lid van [[Mapai]], de sociaol-democratische partije. Töt 1974 was ze in ienen deur parlementslid.

[[Ofbeelding:1914 Golda in Milwaukee.jpg|thumb|left|180px|Golda Mabovitch in Milwaukee, Wisconsin in 1914]]

==Ministerschop==
As minister van arbeid hölp Meir de [[welvaortsstaot]] in de bienen zetten. In 1956 wördden ze minister van butenlaandse zaken onder premier [[David Ben-Gurion]]. Heur veurganger, [[Moshe Sharett]], had alle mitwarkers van butenlaandse zaken verzöcht um een [[Hibbrais|Hebreeuwse]] achtername an te nemen. Ze verkörtte daorumme heur getrouwde name Meyerson töt Meir, wat 'verlochten' beduudt. Ze verstarkte de verholdings van Israël mit nei onofhaankelijke Afrikaanse laanden, en miende det Israël as nei inerechte staot veur dizze laanden een veurbield kun wezen. Tiedens de [[Suezcrisis]] was Meir betrökken bij de veurbereidings mit [[Frankriek|Fraankriek]] veur de invasie van [[Egypte (laand)|Egypte]] deur Israël, Fraankriek en 't Verienigd Keuninkriek. In 1966 trad ze wegens gengelderije terogge uut 't ministerie van butenlaandse zaken.

==Premierschop==
In 1969 wördden Meir verkeuzen töt premier. Ze was de vierde vrouwelijke premier ter wereld. Nao 't [[Bloedbad van München]] op de [[Olympische Zomerspeulen 1972|Olympische Zomerspeulen van 1972]], waorbij elf Israëlische atleten en officials en een Duutse plietsieagent ummebracht wördden deur de [[Zwarte September]], gaf ze de [[Mossad]] de opdracht um leiders van de Zwarte September en 't [[Volksfront veur de Bevrijding van Palestina]] op te sporen en te doden.

In 1973 wördden Israël verrast deur de Egyptische en [[Syrië|Syrische]] anval op Israël, wat de [[Jom Kipoer-oorlog]] wördden. Israël leed anvaankelk zwaore verliezen, veurdet 't laand hum wus te herstellen en de binnenvalende legers kun verslaon. Helligheid onder 't volk aover de gaank van zaken leidde 't aandere jaor töt 't oftreden van Meir.

In 1973 verscheen Meir heur autobiografie, ''Mien leven''. Ze kwaamp in 1978 uut de tied as gevolg van lymfeklierkanker en wördden begraven op de [[Herzlbarg]] in Jeruzalem. Ben-Gurion nuumde Meir wal "de beste kerel in 't kabinet", en ze wördden vake ekenschetst as de starke, rechtdeurzee praotende opoe van 't Jeudse volk.

{{Dia|Dit artikel is eschreven in 't [[Zuudwest-Drèents]].}}

{{Commonscat|Golda Meir}}

{{DEFAULTSORT:Meir, Golda}}
[[Kategorie:Drèents artikel]]
[[Kategorie:Premier van Israël]]
[[Kategorie:Israëlisch politicus]]
