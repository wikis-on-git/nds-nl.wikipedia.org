[[Ofbeelding:N-Mesopotamia and Syria Dutch.svg|thumb|350px|Mesopotamië]]
'''Mesopotamië''' (van [[Oldgrieks]] Μεσοποταμία ''Mesopotamíā'', 'maank de revieren') of '''Tweistromenlaand''' ([[Aramees]] ܒܝܬ ܢܗܪܝܢ ''Beth Nahrin'', [[Arabisch]] بلاد مابين النهرين ''Bilad ma bayn Al-Nahrayn'' of بِلَاد ٱلرَّافِدَيْن ''Bilad ar-Rafidayn'') is de historische contrei in [[Zuudwest-Azië]] rond de revieren de [[Tigris]] en de [[Eufraat]], in 't noorden van de [[Vruchtbare Halvemaone]]. 't Grootste part beslat de hudige staot [[Irak]] en 't noordoosten van 't hudige [[Syrië]]; wieder beslat 't dielen van 't hudige [[Iran]], [[Koeweit]] en [[Turkije]].

==Politieke geschiedenis==
In de geschiedschrieverije wördt binnen Mesopotamië nogal ies onderscheid emeuken tussen [[Assyrië]] in 't noorden en [[Babylonië]] in 't zuden. Dit bint geografische andudings die niet altied mit staoten aoverienkwamen. In de tied van de vrogste eschreven bronnen (rond 3100 v.Chr.) wördden Mesopotamië edomineerd deur de [[Sumer|Sumeriërs]] en de [[Akkadische Riek|Akkadiërs]] (waoronder [[Assyriërs (volk)|Assyriërs]] en [[Babylonië|Babelsen]]). Babylon kwaamp in 539 v.Chr. ten val en 't gebied wördden veraoverd deur de [[Achaemeniden]]. In 332 v.Chr. veraoverde [[Aleksander den Grouten|Alexander de Grote]] 't spul; nao zien dood wördden 't onderdiel van 't Griekse [[Seleukidische Riek]].

Rond 150 v.Chr. waren in Mesopotamië de [[Parthenriek|Parthen]] de baos. Dizzend kregen 't in 't wier mit de [[Romeinse Riek|Romeinen]] um zeggenschop aover 't gebied. Westelijke dielen van Mesopotamië kwamen onder Romeins bewind (vanof 395 nao Chr. [[Byzantiense Riek|Byzantiens]] bewind). In 226 nao Chr. kwamen de oostelijke dielen in haanden van de [[Sassaniedenriek|Sassanieden]]. In de zeuvende ieuw veraoverden de [[islamitische veraoveringen|moslims]] 't hiele spul.

==Wiege van de beschaving==
Mesopotamië beheurde mit 't [[Olle Egypte|Olde Egypte]] töt de eerste [[wiege van de beschaving|wiegen van de beschaving]]. Wat van de belangriekste ontwikkelings in de mèenselijke geschiedenis vunden in dizze contrei (as eerste) plaatse, zoas - vanof zo 10.000 v.Chr. - de [[neolithische revolutie]]. Dit was de aovergaank van een samenleving van [[jager-gadderaar|jager-verzamelaars]] naor een samenleving van lu die op een vaste plekke lèefden en an akkerbouw en veeteelt deuden. De eerste [[gewas|graongewassen]] wördden in Mesopotamië eplaant. Belangrieke ontwikkelings die volgden op de laandbouwrevolutie waren onder meer de uutviending van 't [[rad]], de vrogste schrieverije (ongeveer geliektiedig mit 't Olde Egypte), de vrogst bekende wiskunde, en astronomische ontwikkelings die an de basis hebt estaone van de westerse [[exakte wetenschop|exacte wetenschoppen]].

{{Dia|Dit artikel is eschreven in 't [[Zuudwest-Drèents]].}}

[[Kategorie:Drèents artikel]]
[[Kategorie:Zuudwest-Azië]]
[[Kategorie:Mesopotamië]]
