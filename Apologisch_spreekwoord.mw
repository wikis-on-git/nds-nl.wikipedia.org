Een '''zeespreuke''', ok wel '''apologisch spreekwoord''', is een soortement spreuke waorin een spreekwoord of gezegde op lollige wieze uut zien verbaand wodt eropt, beveurbeeld deur een te letterlijke toepassing. De naeme ''zeespreuke'' verwis naor wat iene ''zegd'' hef.

==Vorm en variaanten==
Et gezegde komp eerst, dan een middendiel daorin de spreker wodt enuumd, en op et end de situatie:

:''"t Is waeter en vuur,"  zee ‘t olde wief en toen piste ze in de teste.'' (Een teste was een stienen bakkien om een kooltien vuur in te doen veur in de [[staove]].)

Soms ok wodt et darde diel vortelaoten en zit de humor in de combinatie van gezegde en wie of et uutspreekt; zie et [[Vrogmedern Engels]]e veurbeeld onder et heufien ''Geschiedenis''.

Een besundere Engelse vorm van de zeespreuke, woarin een woordspeuling wodt emeuken mit een bi'jwoord, numen ze een Tom Swifty, naor et kerakter Tom Swift uut de aeventurenromans van de [[Verienigde Staoten van Amerika|Amerikaanse]] schriever Victor Appleton (pseud. van [[Edward Stratemeyer]]), die vol stunden van de bi'jwoorden. Een veurbeeld van een Tom Swifty:

:''"Your Honour, you're crazy!" said Tom judgementally.'' ("Edelachtbere, ie binnen niet goed wies!" zee Tom veroordielend. Et woordspöl zit in ''judge'', rechter, mit ''mental'', niet goed wies.)

Tom Swifties wodden ok wel mit warkwoorden emeuken:

:''"Can I go looking for the Grail again?" Tom requested.'' ("Kan ik opni'j op zuuk naor de [[Grael]]?" vreug Tom. ''Re'' mit ''quest'' kuj uutleggen as opni'j op een kweeste, een aeventuurlijke zoektocht gaon.)

==Geschiedenis==
De zeespreuke krig in een antal taelen de naeme van Samuel Weller, de loeke bediende van Mr. Pickwick in [[Charles Dickens]] zien verhael ''Pickwick Papers'' (1836–37). Dit kerakter maekten veule gebruuk van zeespreuken. Et [[Engels]] hef de term ''Wellerism'', et [[Platduuts]] en [[Duuts]] ''Wellerismus'', et [[Frans]], [[Noors]] en [[Nederlaands]] ''wellerisme'', et [[Spaans]] ''wellerismo''. Vergeliekbere uutspraoken deu kapitein Pulver in ''De lotgevallen van Ferdinand Huyck'' (1840) van de Nederlaandse schriever [[Jacob van Lennep]].<ref>[http://www.allesovertaal.nl/allesovertaal/pagina.asp?pagkey=69038 Henk Jongsma, ''Taal verzamelen - alle beetjes helpen'']</ref>

Ondanks de algemiene vernuming naor Sam Weller is dizze spreukenvorm veul older. Een vrogger Engels veurbeeld wodden in 1533 deur [[John Heywood]] edrokt:

:''"Mary that wolde I se quod blynde Hew"'' (Merie, dat zo'k graeg zien, zee blinde Hugh.)<ref>[http://www.deproverbio.com/display.php?a=3&r=33 Archer Taylor, ''The Use of Proper Names in Wellerisms and Folk Tales'']</ref>

D'r zolden in veul dielen van de wereld en tot in olde tieden (zoas bi'j de [[Klassieke Griekenlaand|olde Grieken]] en [[Sumeriërs]]) veurbeelden van zeespreuken te vienden wezen.

De zeespreuke mot veural in et [[Nedersaksisch]]/[[Platduuts]] en [[Nederlaands]] populair wezen.

== Nedersaksische veurbeelden ==

===[[Achterhook]]===
*"Et oge wil ok wat hebben", zei de kearl en hee sloog ziene vrouwe in 't gezichte.
*"Alle begin is zwoar", zei den inbrekker, en hee stol n anbeeld.

===[[Drenthe]]===
*"Daor heur ik oe," zee dove Jaopik en hij heurde een luus over de zolder lopen.
*"Det leit," zee de ezel en toen zat hij een ure van een bentespiere of. ''(Leien = beschutting geven; bentespiere = stengel van [[bentegrös]])''
*"Het leit," zee de vos en hij zat mit de starte in het ies.
*"Elk zien meug," zee de boer en hai at viegen veur de dörst.
*"Elk zien meug," zee de boer en hie zedde het wief veur de plooug.
*"Elk zien meug," zee de boer en smokte een zwien veur de kont.
*"Elk zien meug," zee de kraaie en vrat een slakke op.

===[[Graofschop Benthem]]===

===[[Grunnen (provìnzie)|Grunnen]]===
*"Alles mit moat," zee de snieder en hai sluig zien vrouw mit elstok.
*"Beter ien e wiede wereld as ien n nauw gat," zee de boer en lait er aine vliegen.
*"Das-t-er aine zunder staine," zee de oeling, dou vradd'e een slak op en mainde dat t 'n proeme was.
*"Een aai is een aai," zee de boer en hai pakte de dikste.
*"Elk zien meuge," zee de jong, "ik eet viegen en mien mouder et zijp, en ken der net zoo goud van slikkebekken as ik."
*"Elk zien meuge," zee de boer en at het kind zien pap op. ''(Op-etiekend in 1856)''<ref>[http://www.dbnl.org/tekst/_taa001taal04_01/_taa001taal04_01_0026.htm dbnl: ''Nederduitsche spreekwoorden'']</ref>

===[[Kop van Overiessel]]===
*"Kleur bi’j kleur," zee de bakker en hi’j gooide een rotte keutel bi’j de krenten.
*"'t Is waeter en vuur,” zee et olde wief en toen piste ze in de teste.
*"Doar eur ik joe," zee dove Jouk en toe leup er een muus over de heuizolder mit de klompen an.

===[[Ostfreesland]]===
*"'t Best in 't Midden," sä de Düvel, do leep hij tüsken twee Papen.
*"All Bate helpt," säh de Mügg, da piszd' se in de Ems.
*"Alles mit Maten," harr de Schnieder seggt, do harr he sien Wief watt mit de Ellstokk gäven.
*"Elk sien Möge," säh de Jung, "ikk ät Fiegen."

===[[Sallaand]]===
*"Alles is maar een weet," zèj de boer en hie blaozen met z'n gat de lampe uut.
*"Ie mutten oe behelpen," zee de boer en hij spannen 't wief veur de ploeg. ''(Toe-eschreven an [[Kleusien uut Zalk]])''<ref>[http://krant.telegraaf.nl/krant/enverder/venster/reizen/reis.Nederland/reis.Overijssel/reis.971018zalkerdijk.fietsland.html Henk de Koning, ''In herfsttooi langs de IJssel'']</ref>

===[[Stellingwarf]]===

===[[Tweante]]===
*"Al t water is wal good," zea n boer, "a'j dr mear ne oolde henne in kokt."
*"De duuvel haalt t beste eerst," zea n boer. "Gistern oons broene peard en vandage mien skoonmoo."
*"Ie könt nich eeuwig bie mekaar blievn," zea n boer, en toew slachten hee t vaarken. 
*"Miene vrouwe huuldn vuur oons trouwn," zea n kearl, "en ikke dr noa."
*"Opgeruumd steet netkes," zear n boer, dow smeet'e zien wief oet berre.
*"Alns met moate," zea n boer, en hee höw de vrouwe met ne elle.
*"De tied vlög," zea n boer, en hee gooidn zinnen wekker oet t raam.
*"Zelfs vleegn kö'j learn," zea n boer, en hee gooidn t wief oet t raam.
*"Ik hoolde van kloarigheaid," zea t wief, en keardn met ne [[riesbessem]] de hoonderköttel van toafel.
*"Dat is n ander keurn," zèj de muller en hê beet in 'nen moezenköttel.
*"Dat helpt vuur de muuz," zee de boer, dow stak ie 't hoes in 'n braand.
*"Better in de wiede wearld as in n nauw gat," zea de boer en leut dr ene vleegn.
*"Leefde maakt bleend," zea n boer, en hee kusn de motte vuur t gat.

===[[Urk]]===

===[[Veluwe]]===

== Verwiezings ==
<div class="references-small">
<references/>
</div>

==Boekeri'je==
*H.L. Cox en Jurjen van der Kooi (2007), ''Alle beetjes helpen. Nederlandse, Friese en Vlaamse wellerismen'', Grunning: Fries en Nedersaksisch Instituut van de Rieksuniversiteit Grunning. Hierin staon 4475 Nedersaksische, Friese, Nederlaandse en Vlaamse zeespreuken van de leste viefhonderd jaor, mit bronvermelding en toelichting, waorin ze ok de eemtuele butenlaandse variaanten numen.

{{Dia|Dit stok is eschreven in et [[Stellingwarfs]] van [[Stienwiekerlaand]].}}

[[Kattegerie:Stellingwarfs artikel]]
[[Kattegerie:Taol]]
[[Kattegerie:Nedersaksische cultuur]]

[[de:Wellerismus]]
[[en:Wellerism]]
[[es:Wellerismo]]
[[fa:ولریسم]]
[[fr:Wellerisme]]
[[nds:Wellerismus]]
[[nl:Apologisch spreekwoord]]
[[no:Wellerisme]]
[[simple:Apologetic proverb]]
[[sv:Ordstäv]]
