'''Gerrit Borgers''' ([[Brummen]], [[18 september]] [[1917]] - [[Leidschendam]], [[15 jannewaori]] [[1987]]) was een [[Nederlaand]]se [[literatuur|letterkundige]].

Borgers was der iene van Jacob Borgers, van [[Drenthe|Noord-Drèentse]] ofkomst, en Johanna Hendrika Arendina Mulder, van [[Limburg (Nederlaand)|Limbörgse]] ofkomst. Hij is op verscheiden plekken in 't laand opegruid. Van 1947-63 was e redacteur van letterkundig tiedschrift ''[[Podium (tiedschrift)|Podium]]''. Sinds de oprichting in 1954 was e conservator, later heufdconservator, van 't [[Nederlands Letterkundig Museum]] in [[n Heeg|Den Haag]], een instituut gewijd an [[Nederlaands]]talige literaire schrieverije vanof 1750. Van een ienmansbedriefien hef e 't uutebreid töt een schier ehuusvest archief, museum en documentatiecentrum. In 1979 gunk e der vurt en wördden hoogleraar mederne Nederlaandse letterkunde an de [[Universiteit van Amsterdam]]; [[Anton Korteweg]] volgde hum op bij 't museum. Zien professoraat hef Borgers vief jaor laank beklied.

Borgers schreef aover 't wark van een bulte Nederlaandse schrievers, waoronder [[Adriaan Roland Holst]], [[Anna Blaman]], [[Simon Vestdijk]] en [[Hendrik Marsman]]. Hij verzörgde 't verzameld wark (1952-56) van de Belgische dichter [[Paul van Ostaijen]], aover wie hij ok promoveerde in 1971.

Organisatorisch was Borgers aordig bij de pinken. An anderhaande literaire organisaties hef e mitehulpen, zoas [[PEN International]], de Stichting voor Vertalingen, 't Willem Kloos-Fonds, de Jan Campert-stichting, de Vereniging van Letterkundigen, 't Fonds voor de Letteren, de Stichting Het Schrijvershuis en [[Poetry International]]. Algedurig hef zien doel ewest det der [[stipendium|centerije]] en anfieterpriezen zolden wezen um 't wark van schrievers en dichters veuruut te hölpen.

==Bronnen==
*Oosthoek Encyclopedie
*[https://www.dbnl.org/tekst/_vri013boek07_01/_vri013boek07_01_0132.php ''In memoriam Gerrit Borgers''], in Vrij Nederland. Boekenbijlage 1987, deur Anton Korteweg

{{Dia|Dit artikel is eschreven in 't [[Zuudwest-Drèents]].}}

{{DEFAULTSORT:Borgers, Gerrit}}
[[Kategorie:Drèents artikel]]
[[Kategorie:Nederlaandse schriever]]
[[Kategorie:Literatuur]]
