[[Bestaand:LocationSvalbard.png|thumb|250px|Lekaosie]]
[[Bestaand:Longyearbyen4.jpg|thumb|250px|Spitsbargen]]
[[Bestaand:W W Svalbard LandSat7 21.14475E 78.71545N.png|thumb|250px|Reliëfkaort]]
'''Spitsbargen''' ([[Noors]] ''Svalbard'', betekenis: ''koolde kust'') is een eilanengroepe ([[archipel]]) in de [[Arctische Oceaon|Noordelike Ieszee]], zoe'n 565 km in et noorden van [[Noorwegen]], die uut drie grotere en meerdere kleine eilanen bestaot. De drie grootste eilanen bin [[Spitsbargen (eilaand)|Spitsbargen]], [[Nordaustlandet]] en [[Edgeøya]]. Kleinere eilanen bin [[Barentszeilaand]] (''Barentsøya''), [[Prins Karls Forland]], [[Amsterdam (Spitsbargen)|Amsterdam]] en [[Moffen]]. Ok de zudeliker legen eilanen, zoas [[Bereneilaand]] (''Bjørnøya'') en [[Hopen]] heuren (bestuurlik) bi'j de eilanengroepe. De geografische ligging is tussen 71°-81° NB en 10°-35° OL. De [[oppervlak]]te is ca. 63.000 km², waorvan 60% bedekt is mit [[gletsjer]]s. Op de hiele archipel wonen, ofhaankelik van et seizoen, 3000 tot 4000 meensken, waorvan omdebi'j de helft in de [[heufdstad]] [[Longyearbyen]]. In et oosten van Spitsbargen bevint zich de eilanengroepe [[Frans Jozefland]].

De naeme Spitsbargen is geven deur de Nederlaander [[Willem Barentsz]] in [[1596]], doe hi'j onderweg was naor [[Nova Zembla]], op zuuk naor een noordelike route naor Oost-Azië. Barentsz is ok de naemgever van de plak [[Barentszburg]], de tweede nederzetting op de eilanen. Aandere bewoonde nederzettingen bin [[Sveagruva]] (210 inw.) en [[Ny-Ålesund]] (40 inw.). Daornaost bin der nog een antal Noorse weerstations en een antal verlaoten plakken as [[Smeerenburg]], [[Pyramiden]] en [[Grumant]]. De Nederlaanders hadden een traonkokeri'je in Smeerenburg tot [[1660]].

In [[1920]] wodde in et [[Spitsbargse verdrag]] vastelegd dat de eilanen onder Noors toezicht kwamen. Mar et laand staot wel op zichzelf, de [[belasting]]en bin aanders regeld dan in Noorwegen en et geld ofkomstig uut Spitsbargen, moet ok daor weer benut wodden. (Der wodt gien belasting heven op bi'jveurbeeld [[alkeholische drank]], zodat de priezen een stuk leger bin as in Noorwegen). An et heufd staot de gouverneur (''[[Sysselmann van Spitsbargen|sysselmann]]''), die deur de overhied ansteld wodt. Hi'j zetelt in de heufdstad [[Longyearbyen]].

[[Kategorie:Stellingwarfs artikel]]
[[Kategorie:Eilaand]]
