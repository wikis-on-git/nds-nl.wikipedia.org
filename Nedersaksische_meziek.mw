{{wiu}}
[[Ofbeelding:Gijsjolink.jpg|thumb|280px|Gijs Jolink van [[Jovink en de Voederbietels]]]]
Mit '''Nedersaksische meziek''' wördt hier in de eerste plaatse meziek bedoeld mit teksten in 't [[Nedersaksisch]]; bi'j uutbreiding kan 't ok instrumentale meziek wèden die inspireerd is deur 't culturele arfgoed van de Nedersaksischtalige gebieden.

==Wörtels==
D'r bint niet hiel veul traditionele liedties mit Nedersaksische teksten bekend onder 't volk. Dit kan diels wèden umdet d'r in de Nedersaksischtalige streken niet zo'n starke treditie van ginnerationeel deuregèven volksmeziek bestiet aw beveurbield kent van [[Ierse folkmeziek|Ierlaand]]. Ok voert al lange tied in de Nedersaksischtalige provincies 't Nederlaandstalige lied de boavenhaand (twintigste-eeuwse butenlaandse muzikale invloeden buten beschouwing laotend).

Waor de streektaal veural töt 't informele gesprek in femilie- en vriendenkring beparkt bleef, had 't Nederlaands tezölfdertied in alderhaand berieken een (toenimmende) rolle, zoas op schoele en in de media. Zo had 't ok een rolle in de vörm van laandsbried oaveredragen kienderliedties (beveurbield ''Roodborstje tikt tegen 't raam'') en liedties mit historische motieven (beveurbield ''De Zilvervloot''). Dit giet mangs ok op veur liedties mit teksten die specifiek naor 't Nedersaksischtalig gebied verwiest, zoas [[Nedersaksische_volksleidjes#Berend_Botje|''Berend Botje'']], die uut varen gunk '' 'met zijn scheepje naar Zuidlaren'.''<ref>Grijp, Louis Peter, 'Is zingen in dialect Normaal? Muziek, taal en regionale identiteit'. In ''"Zingen in een kleine taal". Volkskundig Bulletin'', jaorgaank 21, nommer 2, oktober 1995: '' 'Van oudsher lijkt er niet veel in de streektalen te zijn gezongen. Althans, uit het verleden is er weinig bewaard, afgezien van dichters als Bredero en Vondel die weliswaar een aantal van hun liederen in dialect schreven (Waterlands), maar overwegend omwille van de satire. Ook volksliedonderzoekers konden relatief weinig liederen in de streektalen optekenen. Het volk sprak weliswaar dialect, maar zong in het Nederlands.'' '</ref>

Toch bint d'r ok wal traditionele Nedersaksischtalige liedties die van ginneraotie op ginneraotie deuregèven wördt. Verschillende daorvan bint in meer as ien streek bekend en daor bestaot dus teksten van in meer as ien dialect. Waor ze beveurbield in de [[Kop van Overiessel|Kop van Oaveriessel]] zingt:

:'' 'Hen den den, wat veurig jaor een kiepien was, is now een olde hen' ''

is d'r een [[Grunnen (provìnzie)|Grunningse]] versie op-etiekend mit de (Grunnings-Nederlaandse) tekst:

:'' 'Din, din, din, dat verleden jaar een piekje waar, is nu een ouwe hin.' ''<ref>[http://cf.hum.uva.nl/dsp/ljc/anoniem/vloten/1-16.html Dr. Johannes van Vloten (1894), ''Nederlandsche baker- en kinderrijmen. Vierde veel vermeerderde druk'', Leiden: Sijthoff]</ref>

[[Ofbeelding:Groningen Peerd.JPG|thumb|left|180px|Wegens de populariteit van 't liedtien ''[[Nedersaksische_volksleidjes#Peerd_van_Ome_Loeks|Peerd van Ome Loeks]]'' kwaamp d'r in 1959 een staandbield van te staon veur 't treinstesjon in [[Grunnen (stad)|Grunning]].]]

Ok van liedties die an bepaolde feesten verbunden bint, zoas de liedties veur de [[foekepot]] mit [[Sunte-Marten]] of [[oldejaorsaovend]], bint versies in verschillende Nedersaksische dialecten bekend. D'r bint wieder liedties daoras een plaatsname ofhaankelijk is van waor of ze 't zingt: zo zungen ze op [[Scheloo]] in [[Drenthe]] ''[[Nedersaksische_volksleidjes#Achter_op_Scheloo_is_'t_knollengruin_bevroren|Achter op Scheloo is 't knollengruin bevroren]]'', en was 't in de buurte van 't [[Oaveriessel]]se [[Hardenbarg]] ''In Hardenbarg is 't knollegruun bevreuren''. Dan bint d'r nog wat liedties die zo populair bint, zoas 't Grunningse ''[[Nedersaksische_volksleidjes#Peerd_van_Ome_Loeks|Peerd van Ome Loeks]]'', det ze ok in aandere streken wal bekend bint of eigen versies hebt ekregen, zoas [[Nedersaksische_volksleidjes#Peerd_van_Ome_Loeks_(Tweantse_versie)|in Twente]].

Een bulte van de oaverelèverde liedties wördt ezungen zunder instrumentale begeleiding. An d'aandere kaante is d'r ok traditionele meziek, zoas 't [[trekzak|accordeonspul]], daoras niet altied bi'j ezungen wördt. Harmonicadagen daoras mèensen mit mekare op de accordeon speult bint veural onder wat oldere mèensen populair.<ref>Zie beveurbield [http://www.harmonicahoek.nl/ 'De Harmonicahoek'].</ref> Bi'j sommige liedties, zoas 't Twèents/Achterhoekse ''[[Driekusman]]'', heurt vaste daansbewegings.

Bi'j 't verolderen van traditionele liedties speult mit det olders heur kiender de leste decennia miest in 't Nederlaands opvoedt, mar ok det sociaole gebruken daoras vaste liedties bi'j ezungen wördden, zoas de [[spinnelied]]ties veur bi'j 't [[gespin]], bint verdwenen.

== Rifferenties ==
<references />

[[Kattegerie:Nedersaksisch lied]]
