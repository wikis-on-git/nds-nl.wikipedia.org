De '''Stichting Stellingwarver Schrieversronte''' is een instituut veur de [[Stellingwarfs]]e tael, [[literetuur]], [[geschiedenis]], volkskunde en identiteit van de [[Stellingwarven]]. De organisaosie hooldt him in et biezunder bezig mit de regio in [[Frieslaand|Zuudoost-Frieslaand]], waor ze vanoolds Stellingwarfs praoten. Mit zoe'n 1.300 leden is et naor verholing de grootste Nedersaksische streektaelorganisaosie in [[Nederlaand]]. De Stichting Stellingwarver Schrieversronte is vestigd in de [[gemiente (bestuur)|gemiente]] [[Ooststellingwarf]] in et d√∂rpien [[Berkoop]]. Et instituut wodde opricht in [[1972]].

== Warkgebied ==
De ''Schrieversronte'' gaot allienig over et Stellingwarfse taelgebied in de perveensie [[Frieslaand]]. Et Stellingwarfs-praotende gebied in Overiessel vaalt onder de verantwoording van de [[IJsselacademie]] (''Iesselakkedemie'') in [[Kampen (Overiessel)|Kampen]], wiels dat in Drenthe verzorgt wodt deur et [[Huus van de Taol]] in [[Beilen]]. Alle drie de organisaosies bin ansleuten bie de SONT, de Federaosie van Streektaelorganisaosies in et Nedersaksische Taelgebied.

== Publikaosies in et Stellingwarfs ==
De stichting maekt verschillende uutgiften van Stellingwarver boeken mogelik. Zowel veur volwassen as veur kieders verschienen jaorliks verschillende titels. De Stellingwarver Schrieversronte geeft ok et Stellingwarfs tiedschrift ''[[De Ovend]]'' uut. Et blad verschient zes keer per jaor. Et tiedschrift is zo oold as de stichting zels. Wieder is der een full-colour boekekraante, ''Twie pond 'n Stuver'', mit alderhaande Stellingwarver ni'js, die in augustus huus-an-huus verspreided wodt in Oost- en Weststellingwarf.

== Et Stellingwarfse Woordeboek ==
Vanof [[1975]] het et ''Instituut veur Stellingwarver tael en kultuur'', dat insteld is deur de ''Stellingwarver Schrieversronte'', in saemenwarking mit et [[Nedersaksisch Instituut]] an de [[Rieksuniversiteit Grunningen]], warkt an de uutgaove van een groot Stellingwarfs woordeboek. Nao een jaorenlange anloop kwam in [[1994]] et eerste diel van et ''Stellingwarfs Woordeboek'' uut, diel II, dat de letters F tot en mit K besleug en 843 bladzieden bevatte. In [[1997]] verscheen diel III, van de letters L tot en mit R (1.151 bladzieden) en in [[2001]] diel IV, van de letters S tot en mit Z (985 bladzieden). Et laeste diel om uutgeven te wodden, in [[2004]], was diel I, dat de letters A tot en mit E besleug en 821 bladzieden het. Mitmekeer bestonnen de vier dielen uut percies 3.800 bladzieden, mit naor schatting 70.000 tot 80.000 woorden. In september [[2005]] verscheen d'r ok een inkotte edisie, et ''Stellingwarfs-Nederlands Verklarend Handwoordenboek'', dat 704 bladzieden bevatte.

==Zie ok==
*[[Henk Bloemhoff]] ([[streektaalfunctionaoris|streektaelfunktionaoris]])

==Uutgaonde verwiezing==
*[http://www.stellingwarfs.nl/ Stichting Stellingwarver Schrieversronte]

[[Kategorie:Stellingwarfs artikel]]
[[Kategorie:Nedersaksiese organisasie]]
