't '''Vrogge Kristndom''' beslöt de tied waor de geschiedenisse van 't kristndom begönnen (tradiesjoneel begönnen met n eerstn [[Pinkster]]) töt n met de anstelling van 't Kristndom as heufdgodsdienst van 't Romeinse Riek, in 312 nao Kristus.

Dit artikeltie wörd appat enömmen umdat de leste halve eewe, deur de vunds van de [[Nag Hammadigeschriften]] en de [[Dode Zeerollen]] de veurige eewe, der slim wat wiezigings der deur-ekommen bint op de eerder aait an-enömmen geschiedenisse van 't Kristendom. 't Hef dus de leste halve eewe veur völle diskussies ezörgd in de Ni'j Testementiese wetenskap. Zi'j hebt met disse, evunnnen, boeken better nao kunnen gao hoe as 't der almaole op 't vrogste begun an toew gungen, zölfs völle dingen bint bekend ewörden waorvan luu nie eweten hebt dat 't gebeurd is of speulden. Mar, 't blef aait 'n lastig gebied, want völle hef te maken met 'n bepaolde uutgaonspunt van bekiek, en daor bint 't der heel völle van.

== Opdeling ==
=== Evangelien ===
't Vrogge kristndom was aans dan völle luu deankt. Der was gien kristlike biebel. In plase daorvan gaven kristenen 'n bunde varsies van 't verhaal ('overlevverings') deur. Uuteandlik wördden de Evangelien op-eskreven. Maa pas 30 töt 60 jaor nao dat Kristus uut de tied kommen. Völle geleerden nempt noe an dat Mattheüs, Markus, Lukas en Johannes allaank uut de tied waren toe heur evangelie wördden eskreven. Al de viere evangelien bint anoniem eskreven. De titels bint der bi'j edaone deur latere bewarkers, nie deur de skrievers zölf. En 'n aander dreie over 't verhaal van 't vrogge geleuf is dat der meer as viere evangelien waren. Der waren der zölfs meer as dertig. Evangelie betekkend 'goed ni'js'. Dus de vraoge eertieds was: wie is Jezus en wat is 't goede ni'js over hum? Völle luu hebt die vraoge op 'n verskillende meniere bekekken. In de 200 jaor nao dat Jezus uut de tied kommen deun letterlik tientallen varsies van zien leven en bosschop de rondte in.

Dit is allemaole daanks de vunds van de Nag Hammadigeschriften en de Dode Zeerollen de veurige eewe. Waor deur der noe better ekekken en uut iene zet wörden kan; dat 't vrogge kristendom völle stromings en verhalen ehad hef. 
Hier voolgt 'n opdeling van belangriekste vrogkristlike stromings (den weer bestaot uut meerdere stromings):
* Vrogkristlike-jeuden of Jeudse-kristenen, zo as ok de oergemiente te Jeruzalem jeuds-kristlik was. Töt de 4e/ 5e eewe hebt der kristlikjeudse groepen bestaon, waorvan Ebionietn en Nazoreen bekend der van bint.
* n Proto-orthodoxie; 't Paulinisme, ofwel 't Kristndom basseerd op de theologie van Paulus, en later zolln uutbreaidn töt de [[Rooms-Katholieke Karke|orthodoxie]].
* n [[Gnostiek]], Die pas veur 'n groot deel oons bekend wördden met de vunds van de Nag Hammadiegeschriften op 'n oale ruïne op [[Egypte]]. Disse göngen de kop of naodat 't orthodoxe Kistendom staotsgodsdienst van 't Romeinse Riek wördden.

== Eerste eewe ==
=== Vrogkristlijke jeuden ===
n Eersten begön van 't kristendom was 't gien appatten geleuf. Het was iene van de meerdere stromings binnen 't [[Jeudendom]]. 't Vrogste kristendom was nie van plaan umme zich van 't jeudendom of te doe. 't Veul binnen 't jeudse prakkedeanken, tradities en volk. Disse luu kwaam vake saam. En deun beveurbeeld 't etten van 'n jeudsen maoltied. Bi'j 't brekken van de stoete en 't zoepen van de wien deun ze de naodruk op heur leermeister Jezua. Tiedens disse saamkomsten göngen ze leren en prakkedeanken uut de Tora. Met name de uutleg en doen waor Jezua der an gaven. Disse stroming legden veural de naodruk op de Messiaanse tied. 
't Was eertieds völle gaanks dat der binnen 't jeudendom aorig wat proselieten waren en kwaam. Dat was ok zo gaanks bi'j de Vrogkristlike-jeuden. De apostols göngen völle aandere jeuden en proselieten met de Jezua-stroming wies maken. Deur Paulus kwaam der völle Grieken en aandere volkerluu in disse stroming terrechte. Hier deur veraanderden de Jeudse aard van 't kristendom. Nie-jeuden göngen de jeudse gebruken en bekiek op de teksten aans of vot doe.

Mar, töt op de 4e eewe hebt der nog Jeudskristlike groepen bestaone. Kiek ok: [[Nazoreers]] en de [[Ebionieten]].

Jezua was 'n Tora-getrouwe jeude:

Matteüs 5: ''17 Oeluu mut nie deanken da-k ekommen binne umme de Tora en de Profeten vot te doe; Ik binne nie ekommen umme ze vot te doe, mar umme ze 'n volle betekkenisse te geven. 18 Ik zegge oe: zolange as n hemel en aarde bestaot, zal der nie íéne jota of tittel uut de Tora vot edaone wörden, tötdat an aals 'n eande kump. 19 Dus, wie ok mar n kleansten van de gebeuden vot döt, en aandere luu leert 'tzölfde te doe, zal ok n kleansten nuumd wörden op n hemelse koninkriek. Mar wie zich an al de gebeuden höldt en aandere luu leert 'tzölfde te doe, die zol 'n grote name hemmen op n hemelse koninkriek.''

=== Paulus ===
Veur de karke is [[Paulus]] belangriek ewest. In [[Haandelings van de Apostels]] he-j over hum te lezen. Eerst hietten he nog Sjaoel. Daor he in 'n begun 'n vervoolger waren van de aldereerste kristen-jeuden. Töt dat he 'n maol op Damascus an göngen umme kristenen op te pakken. 'n Stemme uut 'n hemel vreug toe an hum worumme as he Hum vervoolgen. Toe wördden he bekeerd. Waor nao hi'j edeupt is bi'j Ananias. Daor hef he de name Paulus an-enömmen. 
Hiernao wördden he 'n stark veurvechter van 't Kristlike geleuf. Buten Palestina hef he völle nie-jeuden bekeerd. 'n Bulte gemienten kwaam op zien name te staon. In de Biebel bint in 't [[Ni'je Testement]] 'n flink antal brieven die an hum toe-edaone wöd. Hi'j wördden later dan ok de 13e Apostel enuumd.

Latere apologeten en karkvaars hebt veural op zien gedachten verdan theologeert. Daor bint völle dogma's uut ontstaone. Disse stroming nuumt ze ok wel Paulinisme.
Zo haren he aandere ideen over de Tora as de aandere Apostels. Zo mos 't Evangelie ok naor de nie-jeuden hen. Met [[Jakobus de Rechtvaardige|Jakobus]] (leider gemiente Jeruzalem) hef he ok 'n maol trammelaant ehad. Worumme as Jakobus veurstaander waren veur 't behoald van de jeudse wetten en tradisies. Jakobus wollen de Tora ok bi'j de nie-jeuden, Paulus nie. 't Is veural Paulus ewest worumme as 't kristendom zich ofdeud van 't jeudendom. Paulus hef de Tora en de jeudse traditsies uut-ewisselt veur geleuf en vergivving van zunden (deur 't kruus).

=== Thomas Evangelie ===
Bi'j de vunds van de Nag Hammadi-geschriften in 1945 was ok 't [[Evangelie van Tomas|Thomas Evangelie]] anwezig. 't Thomas evangelie is 'n apokrief geschrift. Denne hef nie töt 't canon van de Biebel toe treden moogt. Maa tegensworig wöd ezeg dat 't Thomas Evangelie 'n eersten geskrift waren waor de woorden van Jezus wördden op vaste-zet. Denne hef later - zo lek 't -, naöst Bron Q, edient as oerbronne veur de latere geschriften. Völle uutspraken bint drek en indrek terugge te vinnen in de Ni'j Testementiese boeken. Eem as ok aandere Gnostiese.

't Geschrift warre wi'j noe in haanden hebt is 'n oalere uutgave. Disse dateerd uut de 4e eewe. Maa deur de tekste hen is nog 'n jonkere varsie te ziene. In 1900 haren ze al stukkies fragmenten evunnen uut de 3e eewe. Ze gaot der van uut dat 't oorsprönklik eschreven zollen ween um en naobi'j 40 nao Kristus. Tientallen jaoren véúr de Biebelse evangelien.
'n Aandere these zeg weer dat Thomas juustum vanuut de Biebelse evangelien, en aandere bronnen, is op-eskreven. In plase van aansumme. Dit is voolgs veul volk de leste tied 't annemmlikst. Dit umdat de Biebelse evangelien 'n duudlik Jeudse aard hebt en Thomas 'n Gnostiese aard.

Kiek ok: [[Evangelie van Tomas]]

== Tweede eewe ==
=== Apostels en Apostoliese Va's ===
Jeruzalem waren 't centrum van 't kristendom ewörden, met Jakobus an 't heufd van de gemiente. Jakobus wördden op 't jaor 61 estienigd - voolgens [[Flavius Josefus]]. 't Duurden nie laange of de Apostels haren wiedverspreid gemienten estich. De meesten van heur bint as martelaar umme-kommen. Zo as 'n evangelie skriever 't Jezus ok op de mond leg. 

De [[verwoesting van Jeruzalem]] deur de Romeinen op 't jaor 70 hef as 'n slim blangrieke gebeurtenisse speult veur 't kristendom. Noe was Jeruzalem nie meer 't centrum. Noe wördden Rome dat zo zachies an. Noe waren ok de meeste ooggetuugen van Jezus zien leven uut de tied ekommen. Deur dat de geleuvigen vastigheid mossen hemmen wördden de overlevverings op-eskreven. Viere van disse tientallen boeken bint in 't canon van de Biebel op-enömmen. Ok noe gruyden Rome, Caesarea en Antiochië uut töt belangrieke orthodox-kristlike centra. In Rome begunnen zich de [[Apostoliese succesie]] te ontwikkelen. Der van uutgaonde dat Sjimon Petrus 'n eersten bisschop waren van Rome; en al zien opvoolgers op zien traditsie beheurden. De luu wat disse plase haren wördden later paus enuumd.

Nao de Apostels en aandere oogetuugen kwamen de tied veur eure opvoolgers. Denne wörd de Apostliese vaars enuumt. Van veul van die luu wöd ezeg dat ze de Apostels nog ekend hebt. Antal brieven, verhaandelings, fragmenten en apologien van eur bint bewaord ebleven. Van [[Clemens]] wördden 'n tweetal brieven bekend. Ok 't onderwies van de Twaalf Apostels, de Didache, was 'n belangriek skriftlike bronne.

De tied van de Apostoliese vaars beslöt van 90 töt 'n met 160 nao Kristus.

Kiek ok: [[Apostoliese Vaars]]

=== Apostoliese geleufsbeliedenis ===
Ondaanks de name is disse geleufsbeliedenis nie ofkomstig van de apostels. De juuste datering bi-w nie zeker van. Waorschienlik vindt dissent heur oorspröng in de eerste of tweede eewe nao Kristus. Iene van de vrogst bekende anzetten veur 't ''Apostolicum'' is trugge te vinnen in de geskriften van [[Ireneüs van Lyon]]. In iene van zien teksten, daterend uut 't jaor 170 schref he de geleufsartikels as voolgt:
<poem>
    Wi'j geleuft:
    in íéne almachtige God en Va, die hemel en aarde schaopen hef, en de zee en al wat daorin is; 
    en in íéne Kristus Jezus, de Zeune van God, oons Heer; 
    die vleis ewörden is uut de maagd veur oons behoald; 
    en in Zien lieden onder Pontius Pilatus; 
    en in Zien dood en opstaanding; 
    en in Zien lieflike op 'n hemel an gaon; 
    en in Zien truggekomst uut 'n hemel in de macht van de Va umme alle dingen onder íéne Heufd te doen en over allen 'n rechtvaordig oordeel uut te sprekken; 
    en in de Heilige Geest; 
    en dat Kristus zal kommen uut 'n hemel um alle vleis levendig te maken, en de godlozen en onrechtvaordigen te verwiezen naor 't eewige vuur; 
    en um an de rechtvaordigen en heiligen onstarflikheid en eewige heerlijkheid te geven.
</poem>
=== Gnostiek ===
Sommige vrogge kristenen wörden noe gnostieken enuumd. De gnostieken waren mystieke luu. Ze mienden dat ze 'n soort drekte toegaank töt God haren. 'Gnostieken' kump van 't Grieksen 'gnosis', wat kennis betekkend. Maar di-s gien gewone kennis uut boeken. 't Is benul, ingeving. 't Is 't geleuven da-j 'n bettie van 't  god-achtige op oe hebt. Iej weet dat de God die-j beliedt dezölfden is as dat bettie god-achtige op oezölf. En völle gnostieken waren kristenen. Gnostieken skreven de meeste teksten uut de Nag Hammadi-kollektie. Heur verhalen bint abstrakter en filosofieser as de biebelsen. Völle gnostiekn wollen niks vernemmen van de God van Tenach ('t Oale Testement) en beweerden dat disse de kwaode god was, die de aarde maakt haren en de meansen hier op vaste zetten; Jezus is de leermeister in de Gnostiek wök 't licht eziene hef, en leert hoe as de weerld in mekare zit en hoe luu weer trugge könt naor heur veurige vörme, lös van 't aardsen.  Deur Nag Hammadi is 't noe duudlik dat 'n wiede stroming was, en wied-verspreaid. 't Hef zien oorspröng al aorig vrog: Iene van de eersten was 't Thomas Evangelie, wölkn ok al aorig gnosties van kerakter is.

Um en naobi'j 130 töt 'n met 160 nao Kristus hef 't Gnostiek, tiedns Valentinus' leven, zien heugte punt ehad, en göngen de kop of rond de tied dat 't Orthodoxe Kristendom 'n staotsgodsdienst wördden van 't Romeinse Riek (312 n.Chr.).

=== Valentinus ===
[[Valentinus]] (°Alexandrië, um en naobi'j 100 - 175) was 'n dichter, theoloog en groot gnosties leraar en opzetter van de sekte van de valentinianen.
Hi'j wördden um en naobi'j 't jaor 100 in Beneen-Egypte geboren. Hi'j wördden kristen en kregen zien wetenskaplike opleiding in Alexandrië, waornao he naor Rome göngen, waor as he van 135 töt 160 of 165 in warken was. Rond 140 was he krap-an bisschop van Rome ewörden - de funktie die later de name paus kregen -, mar uuteandlik wördden [[Paus Pius I|Pius de martelaar]] bisschop, in plase van hum. Later is Valentinus nog naor Cyprus hen-egaone. Zien leer haden he met-kregen deur de Stoa en 't platonisme van zien tied. Voolgs [[Tertullianus]], die 't nie zo met Valentinus iens waren, was hi'j 'n knieftig keerltie en kon he goed praoten: ''et ingenio et eloquio poterat''. Zien schoele göngen in tween en kregen 'n oostlike kaante, waor Theodotus bi'j beheurden, en 'n westlike met onder aandere Herakleon en Ptolemaeus. Valentinus keus de mythos boaven de ratio. Dat gebeurden op grond van 'n zweefrig gebeuren. Hi'j haden 'n visioen van 'n pas-geboren kind. Hi'j vreug dat kind: 'Wie bi-j?'. 't Kind terugge: 'Ik binne de Logos'. An Valentinus was, zo as Paulus toe he op Damascus an göngen, 'n eewigen Kristus veur-ekommen. Zo as 't beskreven stiet in zien [[Evangelie van de Waorheid]].

== Derde eewe ==
=== Tertullianus en Origenes ===
Met keizer Decius (250 n.Chr.) mossn alle burgers van 't Romeinse Riek eur loyaliteit beteunen an de keizer en de staotsgoden. Enkele eangwiesn wördden emartelt en gedood. De greui van de Karke bleevn gewoon verdan gaon.

De Karke vunnen 'n machtige verdediger met Tertullianus (160-220), 'n heidnse jurist en advocaat den in 195 töt 't kristndom oovergöngn. In 't Apologeticum verdedigdn Tertullianus de kristenn. Tertullianus stelt dat 't bloed der martelaarn 't zaod van de Karke is. Origenes schreevn 'n eerstn kristlike dogmatiek.

Der ontstön in disse eewe drie belangrijke centra van 't kristlike geleuf:

* Vanuut Klein-Azië ontstaot In Zuud-Europa de biebelspraktiese skoele. Irenaeus van Lyon en zien leerling Hippolytus van Rome predektn teengn de opkommnde gnostiek - de vleiswördn van 't Woord: In Jezus is God meanse wörden.

* Op Alexandrië ontstaot 'n kristlik-wiesgerige theologie en de allegoriese leeswieze van de Biebel. Te zuuden van Alexandrië, in Wadi Natroen, setteln zich de eerste heremieten.

* Op Carthago staot de teengnstelling tussen zunde en genaa sentraal. Hier is Tertullianus de blaangriekste leermeester van de Karke. Cyprianus, 'n leerlinge van Tertullianus, geevdn krachtige geestlike leiding. Met hum kwaam 't bisschopsambt töt ontwikkeling.


{{Dialekt|sdz|[[Vechte|'t Vechtdal]]|ANS}}

[[Kategorie:Christendom]]
[[Kategorie:Geschiedenis]]

{{Link FA|sh}}
