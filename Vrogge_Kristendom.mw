't '''Vrogge Kristndom''' beslöt de tied woar de geschiedenisse van 't kristendom begunnen (traditioneel beginnen met 'n eersten [[Pinkster]]) tut 'n met de anstelling van 't Kristendom as heufdgodsdienst van 't Romeinse Riek, in 312 noa Kristus.

Dit artikeltie wörd appart enömmen umdat de leste halve eewe, deur de vunds van de [[Nag Hammadigeschriften]] en de [[Dode Zeerollen]] de veurige eewe, der slim wat wiezigings der deurekommen bint op de eerder ait an-enömmen geschiedenisse van 't Kristendom. 't Hef dus de leste halve eewe veur völle discussies ezörgd in de Ni'j Testementiese wetenschap. Zi'j hebt met dizze, evunnen, boeken better noa kunnen goa hoe as 't ter allemaole op 't vrogste begun an toe gungen, zölfs völle dingen bint bekend ewörden woarvan luu nie ewetten hebt dat 't gebeurd is of spölen. Mar, 't blef ait 'n lastig gedoe, want völle hef te maken met 'n bepoalde uutgoanspunt van bekiek, en doar bint 't ter hiel völle van.

== Opdeling ==
=== Evangelien ===
't Vrogge kristendom was aans dan völle luu daenkt. Der was gien kristlike biebel. In plaatse doarvan gaven kristenen 'n bunde varsies van 't verhaal ('oaverlevverings') deur. Uutaendlik wörddn de Evangelien opeschreven. Mar pas 30 tut 60 joar noa dat Kristus uut de tied kommen. Völle geleerden nempt noe an dat Mattheüs, Markus, Lukas en Johannes allaank uut de tied waren toe heur evangelie wörden eschreven. Al de viere evangelien bint anoniem eschreven. De titels bint ter bi'j edoane deur latere bewarkers, nie deur de schrievers zölf. En 'n aander dreie over 't verhaal van 't vrogge geleuf is dat ter meer as viere evangelien waren. Der waren der zölfs meer as dertig. Evangelie betekkend 'goed ni'js'. Dus de vroage eertieds was: wie is Jezus en wat is 't goede ni'js over hum? Völle luu hebt die vroage op 'n verschillende meniere bekekken. In de 200 jaor noa dat Jezus uut de tied kommen deun letterlik tientallen varsies van zien léven en bosschop de rondte in.

Dit is allemoale daanks de vunds van de Nag Hammadigeschriften en de Dode Zeerollen de veurige eewe. Waoar deur der noe better ekekken en uut iene zet wörden kan; dat 't vrogge kristendom völle streumings en verhalen ehad hef. 
Hier voolgt 'n opdeling van belangriekste vrogkristlike streumings (denne bestoat weer uut meerdere streumings):
* Vrogkristlike-jeuden of Jeudse-kristenen, zo as ok de oergemiente te Jeruzalem jeuds-kristlik was. Tut de 4e/ 5e eewe hebt ter kristlikjeudse groepen bestoan, woarvan Ebionietn en Nazoreen bekend ter van bint.
* n Proto-orthodoxie; 't Paulinisme, ofwel 't Kristendom basseerd op de theologie van Paulus, en later zollen uutbreiden tut de [[Rooms-Katholieke Karke|orthodoxie]].
* n [[Gnostiek]], Die pas veur 'n groten deel oens bekend wörden met de vunds van de Nag Hammadiegeschriften op 'n oalde ruïne op [[Egypte]]. Dizze gungen 'n kop of noadat 't orthodoxe Kistendom stoatsgodsdienst van 't Romeinse Riek wörden.

== Eerste eewe ==
=== Vrogkristlijke jeuden ===
'n Eersten begun van 't kristendom was 't gien apparten geleuf. 't Was iene van de meerdere streumings binnen 't [[Jeudendom]]. 't Vrogste kristendom was nie van plaan umme zich van 't jeudendom of te doe. 't Veul binnen 't jeudse prakkedaenken, tradities en volk. Dizze luu kwaam vake saam. En deun beveurbeeld 't etten van 'n jeudsen moaltied. Bi'j 't brekken van de stoete en 't zoepen van de wien deun ze de noadruk op heur leermeister Jezua. Tiedens dizze saamkomsten gungen ze leren en prakkedaenken uut de Tora. Met name de uutleg en doe woar Jezua der an gaven. Dizze steuoming leggen veural de oaodruk op de Messiaanse tied. 
't Was eertieds völle gaanks dat ter binnen 't jeudendom oardig wat proselieten waren en kwaam. Dat was ok zo gaanks bi'j de Vrogkristlike-jeuden. De apostols gungen völle aandere jeuden en proselieten met de Jezua-streuming wies maken. Deur Paulus kwaam der völle Grieken en aandere volkerluu in dizze streuming terrechte. Hier deur veraanderen de Jeudse aard van 't kristendom. Nie-jeuden gungen de jeudse gebruken en bekiek op de teksten aans of vot doe.

Mar, tut op de 4e eewe hebt ter nog Jeudskristlike groepen bestoane. Kiek ok: [[Nazoreers]] en de [[Ebionieten]].

Jezua was 'n Tora-getrouwe jeude:

Matteüs 5: ''17 I'jluu mut nie daenken da-k ekommen binne umme de Tora en de Profeten vot te doe; Ik binne nie ekommen umme ze vot te doe, mar umme ze 'n volle betekkenisse te geven. 18 Ik zegge oe: zolange as 'n hemel en aarde bestoat, zal der nie íéne jota of tittel uut de Tora vot edoane wörden, tutdat an aals 'n aende kump. 19 Dus, wie ok mar 'n klaensten van de gebeuden vot döt, en aandere luu leert 'tzölfde te doe, zal ok n klaensten nuumd wörden op 'n hemelse köninkriek. Mar wie zich an al de gebeuden höldt en aandere luu leert 'tzölfde te doe, die zol 'n groten name hebben op n hemelse köninkriek.''

=== Paulus ===
Veur de karke is [[Paulus]] belangriek ewest. In [[Haandelings van de Apostels]] he-j oaver hum te lézen. Eerst hieten e nog Sjaoel. Doar e in 'n begun 'n vervoolger waren van de aldereersten kristen-jeuden. Tut dat e op 'n moal op Damascus an gungen umme kristenen op te pakken. 'n Stemme uut 'n hemel vreug toe an hum worumme as e Hum vervoolgen. Toe wörden e bekeerd. Woar noa e edeupt is bi'j Ananias. Doar hef he de name Paulus an-enömmen. 
Hiernoa wörden e 'n stark veurvechter van 't Kristlike geleuf. Buten Palestina hef e völle nie-jeuden bekeerd. 'n Bulte gemienten kwaam op zien name te stoan. In de Biebel bint in 't [[Ni'je Testement]] 'n flink antal brieven die an hum toe-edoane wörd. Hi'j wörden later dan ok de 13e Apostel enuumd.

Latere apologeten en karkva's hebt veural op zien gedachten verdan theologeert. Doar bint völle dogma's uut ontstoane. Dizze streuming nuumt ze ok wel Paulinisme.
Zo haren e aandere ideen oaver de Tora as de aandere Apostels. Zo mossen 't Evangelie ok noar de nie-jeuden hen. Met [[Jakobus de Rechtvaardige|Jakobus]] (leider gemiente Jeruzalem) hef e ok 'n moal trammelaant ehad. Worumme as Jakobus veurstaander waren veur 't behold van de jeudse wetten en tradities. Jakobus wollen de Tora ok bi'j de nie-jeuden, Paulus nie. 't Is veural Paulus ewest worumme as 't kristendom zich ofdeud van 't jeudendom. Paulus hef de Tora en de jeudse tradities uutewisselt veur geleuf en vergivving van zunden (deur 't kruus).

=== Thomas Evangelie ===
Bi'j de vunds van de Nag Hammadi-geschriften in 1945 was ok 't [[Evangelie van Tomas|Thomas Evangelie]] anwezig. 't Thomas evangelie is 'n apokrief geschrift. Denne hef nie tut 't canon van de Biebel toe tréden moogt. Mar tégensworig wörd ezeg dat 't Thomas Evangelie 'n eersten geschrift waren woar de woorden van Jezus wörden op vaste-zet. Denne hef later - zo lek 't -, nöast Bron Q, edient as oerbronne veur de latere geschriften. Völle uutspraken bint drek en indrek terugge te vinden in de Ni'j Testementiese boeken. Éém as ok aandere Gnostiese.

't Geschrift warre wi'j noe in haanden hebt is 'n oaldere uutgave. Dizze datteerd uut de 4e eewe. Mar deur de tekste hen is nog 'n jonkere varsie te ziene. In 1900 haren ze al stukkies fragmenten evunden uut de 3e eewe. Ze goat ter van uut dat 't oorsprunklik eschreven zollen ween um en noabi'j 40 noa Kristus. Tientallen joaren veur de Biebelse evangelien.
'n Aandere these zeg weer dat Thomas juustum vanuut de Biebelse evangelien, en aandere bronnen, is opeschreven. In plaatse van aansumme. Dit is voolgs völ volk de leste tied 't annemmlikst. Dit umdat de Biebelse evangelien 'n duudlik Jeudse aard hebt en Thomas 'n Gnostiese aard.

Kiekt ok: [[Evangelie van Tomas]]

== Tweede eewe ==
=== Apostels en Apostoliese Va's ===
Jeruzalem waren 't centrum van 't kristendom ewörden, met Jakobus an 't heufd van de gemiente. Jakobus wördden op 't jaor 61 estienigd - voolgens [[Flavius Josefus]]. 't Duurden nie laange of de Apostels haren wiedverspreid gemienten estich. De meesten van heur bint as martelaar umme-kommen. Zo as 'n evangelie skriever 't Jezus ok op de mond leg. 

De [[verwoesting van Jeruzalem]] deur de Romeinen op 't jaor 70 hef as 'n slim blangrieke gebeurtenisse speult veur 't kristendom. Noe was Jeruzalem nie meer 't centrum. Noe wördden Rome dat zo zachies an. Noe waren ok de meeste ooggetuugen van Jezus zien leven uut de tied ekommen. Deur dat de geleuvigen vastigheid mossen hemmen wördden de overlevverings op-eskreven. Viere van disse tientallen boeken bint in 't canon van de Biebel op-enömmen. Ok noe gruyden Rome, Caesarea en Antiochië uut töt belangrieke orthodox-kristlike centra. In Rome begunnen zich de [[Apostoliese succesie]] te ontwikkelen. Der van uutgaonde dat Sjimon Petrus 'n eersten bisschop waren van Rome; en al zien opvoolgers op zien traditsie beheurden. De luu wat disse plase haren wördden later paus enuumd.

Nao de Apostels en aandere oogetuugen kwamen de tied veur eure opvoolgers. Denne wörd de Apostliese vaars enuumt. Van veul van die luu wöd ezeg dat ze de Apostels nog ekend hebt. Antal brieven, verhaandelings, fragmenten en apologien van eur bint bewaord ebleven. Van [[Clemens]] wördden 'n tweetal brieven bekend. Ok 't onderwies van de Twaalf Apostels, de Didache, was 'n belangriek skriftlike bronne.

De tied van de Apostoliese vaars beslöt van 90 töt 'n met 160 nao Kristus.

Kiek ok: [[Apostoliese Vaars]]

=== Apostoliese geleufsbeliedenis ===
Ondaanks de name is disse geleufsbeliedenis nie ofkomstig van de apostels. De juuste datering bi-w nie zeker van. Waorschienlik vindt dissent heur oorspröng in de eerste of tweede eewe nao Kristus. Iene van de vrogst bekende anzetten veur 't ''Apostolicum'' is trugge te vinnen in de geskriften van [[Ireneüs van Lyon]]. In iene van zien teksten, daterend uut 't jaor 170 schref he de geleufsartikels as voolgt:
<poem>
    Wi'j geleuft:
    in íéne almachtige God en Va, die hemel en aarde schaopen hef, en de zee en al wat daorin is; 
    en in íéne Kristus Jezus, de Zeune van God, oons Heer; 
    die vleis ewörden is uut de maagd veur oons behoald; 
    en in Zien lieden onder Pontius Pilatus; 
    en in Zien dood en opstaanding; 
    en in Zien lieflike op 'n hemel an gaon; 
    en in Zien truggekomst uut 'n hemel in de macht van de Va umme alle dingen onder íéne Heufd te doen en over allen 'n rechtvaordig oordeel uut te sprekken; 
    en in de Heilige Geest; 
    en dat Kristus zal kommen uut 'n hemel um alle vleis levendig te maken, en de godlozen en onrechtvaordigen te verwiezen naor 't eewige vuur; 
    en um an de rechtvaordigen en heiligen onstarflikheid en eewige heerlijkheid te geven.
</poem>
=== Gnostiek ===
Sommige vrogge kristenen wörden noe gnostieken enuumd. De gnostieken waren mystieke luu. Ze mienden dat ze 'n soort drekte toegaank töt God haren. 'Gnostieken' kump van 't Grieksen 'gnosis', wat kennis betekkend. Maar di-s gien gewone kennis uut boeken. 't Is benul, ingeving. 't Is 't geleuven da-j 'n bettie van 't  god-achtige op oe hebt. Iej weet dat de God die-j beliedt dezölfden is as dat bettie god-achtige op oezölf. En völle gnostieken waren kristenen. Gnostieken skreven de meeste teksten uut de Nag Hammadi-kollektie. Heur verhalen bint abstrakter en filosofieser as de biebelsen. Völle gnostiekn wollen niks vernemmen van de God van Tenach ('t Oale Testement) en beweerden dat disse de kwaode god was, die de aarde maakt haren en de meansen hier op vaste zetten; Jezus is de leermeister in de Gnostiek wök 't licht eziene hef, en leert hoe as de weerld in mekare zit en hoe luu weer trugge könt naor heur veurige vörme, lös van 't aardsen.  Deur Nag Hammadi is 't noe duudlik dat 'n wiede stroming was, en wied-verspreaid. 't Hef zien oorspröng al aorig vrog: Iene van de eersten was 't Thomas Evangelie, wölkn ok al aorig gnosties van kerakter is.

Um en naobi'j 130 töt 'n met 160 nao Kristus hef 't Gnostiek, tiedns Valentinus' leven, zien heugte punt ehad, en göngen de kop of rond de tied dat 't Orthodoxe Kristendom 'n staotsgodsdienst wördden van 't Romeinse Riek (312 n.Chr.).

=== Valentinus ===
[[Valentinus]] (°Alexandrië, um en naobi'j 100 - 175) was 'n dichter, theoloog en groot gnosties leraar en opzetter van de sekte van de valentinianen.
Hi'j wördden um en naobi'j 't jaor 100 in Beneen-Egypte geboren. Hi'j wördden kristen en kregen zien wetenskaplike opleiding in Alexandrië, waornao he naor Rome göngen, waor as he van 135 töt 160 of 165 in warken was. Rond 140 was he krap-an bisschop van Rome ewörden - de funktie die later de name paus kregen -, mar uuteandlik wördden [[Paus Pius I|Pius de martelaar]] bisschop, in plase van hum. Later is Valentinus nog naor Cyprus hen-egaone. Zien leer haden he met-kregen deur de Stoa en 't platonisme van zien tied. Voolgs [[Tertullianus]], die 't nie zo met Valentinus iens waren, was hi'j 'n knieftig keerltie en kon he goed praoten: ''et ingenio et eloquio poterat''. Zien schoele göngen in tween en kregen 'n oostlike kaante, waor Theodotus bi'j beheurden, en 'n westlike met onder aandere Herakleon en Ptolemaeus. Valentinus keus de mythos boaven de ratio. Dat gebeurden op grond van 'n zweefrig gebeuren. Hi'j haden 'n visioen van 'n pas-geboren kind. Hi'j vreug dat kind: 'Wie bi-j?'. 't Kind terugge: 'Ik binne de Logos'. An Valentinus was, zo as Paulus toe he op Damascus an göngen, 'n eewigen Kristus veur-ekommen. Zo as 't beskreven stiet in zien [[Evangelie van de Waorheid]].

== Derde eewe ==
=== Tertullianus en Origenes ===
Met keizer Decius (250 n.Chr.) mossn alle burgers van 't Romeinse Riek eur loyaliteit beteunen an de keizer en de staotsgoden. Enkele eangwiesn wördden emartelt en gedood. De greui van de Karke bleevn gewoon verdan gaon.

De Karke vunnen 'n machtige verdediger met Tertullianus (160-220), 'n heidnse jurist en advocaat den in 195 töt 't kristndom oovergöngn. In 't Apologeticum verdedigdn Tertullianus de kristenn. Tertullianus stelt dat 't bloed der martelaarn 't zaod van de Karke is. Origenes schreevn 'n eerstn kristlike dogmatiek.

Der ontstön in disse eewe drie belangrijke centra van 't kristlike geleuf:

* Vanuut Klein-Azië ontstaot In Zuud-Europa de biebelspraktiese skoele. Irenaeus van Lyon en zien leerling Hippolytus van Rome predektn teengn de opkommnde gnostiek - de vleiswördn van 't Woord: In Jezus is God meanse wörden.

* Op Alexandrië ontstaot 'n kristlik-wiesgerige theologie en de allegoriese leeswieze van de Biebel. Te zuuden van Alexandrië, in Wadi Natroen, setteln zich de eerste heremieten.

* Op Carthago staot de teengnstelling tussen zunde en genaa sentraal. Hier is Tertullianus de blaangriekste leermeester van de Karke. Cyprianus, 'n leerlinge van Tertullianus, geevdn krachtige geestlike leiding. Met hum kwaam 't bisschopsambt töt ontwikkeling.


{{Dialekt|sdz|[[Vechte|'t Vechtdal]]|ANS}}

[[Kategorie:Christendom]]
[[Kategorie:Geschiedenis]]

{{Link FA|sh}}
{{Link GA|sr}}
