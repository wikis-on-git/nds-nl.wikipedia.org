[[Ofbeelding:Leonard_Cohen,_1988_02_(cropped).jpg|thumb|right|Leonard Cohen in Venetië in 1988]]
'''Leonard Norman Cohen''' ([[Westmount, Quebec|Westmount]], [[Kannede|Canada]], 21 september 1934 – [[Los Angeles]], [[Verienigde Staoten]], 7 november 2016) was een Canadese dichter, romanschriever en zanger-tekstschriever. Zien wark begef hum vake op 't sniedpunt van erotiek en religie.

==Dichterije en romanschrieverije==
Cohen kwaamp uut een gegoed nöst van Engelstalige [[Jeuden]] in [[Montreal]]. As jongkerel had e succes mit wat vrogge dichtbundels, veurdet e mit een schrieversbeurs van de Canadese aoverheid naor [[Londen]] trök, en kört daorop naor 't [[Griekenlaand|Griekse]] eilaand [[Hydra, Griekenlaand|Hydra]], um an romans te warken. 't Miest van de jaoren zestig bracht e deur in 't [[bohemien|boheemse]] internationale milieu van Hydra.

==Meziekcarrière==
In 1967 lanceerde Cohen in de Verienigde Staoten een carrière as zanger-tekstschriever. Zien vrogge platen wolden best lopen; 't nummer 'Suzanne' van zien debuutplaat ''Songs of Leonard Cohen'' (1967) sleug slim an. Nao een dip in de jaoren zeuventig en tachtig kwaamp e weerumme mit 't album ''I'm Your Man'' (1988). Waor hij humzölf in zien eerdere meziek op de akoestische gitaar begeleidde, kreeg zien wark now meer [[synthesizer]]-invloeden. Vrouwelijke achtergrondzaank bleef wal kenmarkend.

In de ienentwintigste ieuw, naodet hum zien vroggere manager besteulen had, mus Cohen vanneis op tournee um de kasse te spekken. Daordeur, en deur 't succes van zien lied 'Hallelujah' nao een [[cover]] deur [[Jeff Buckley]], wördden een neie ginneratie drok op zien meziek. Een hiele riege internationale eerbewiezen en priezen völlen hum ten diel.

==Privéleven==
Cohen is nooit getrouwd ewest; uut zien relatie mit Suzanne Elrod wördden een jonge en een maagien geboren, Adam en Lorca. Cohen stund derumme bekend det e 't mit talloze vrouwlu anlegde, al had e meerdere langdurige relaties, zoas op Hydra mit Marianne Ihlen. Zien eigen liefdesleven was hieltied een thema in zien wark.

Cohen had anleg veur zwartkiekerije en zat in de jaoren negentig in een [[zen|zenboeddhistisch]] klooster in Los Angeles um kalmte te zuken. Mit de zenleraar daor, Kyozan Joshu Sasaki ('Roshi'), was e kammeraoden.

{{Dia|Dit artikel is eschreven in 't [[Zuudwest-Drèents]].}}

[[Kategorie:Drèents artikel]]
[[Kategorie:Muzikaant]]
[[Kategorie:Dichter]]
[[Kategorie:Schriever]]
