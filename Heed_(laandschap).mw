{{etalage}}
[[Ofbeelding:Elspeetheed.jpg|250px|thumb|Heed bie Elspeet]]
'''Heed''' of '''heet''' is een benaming veur vegetasie veural bestaond uut dwargstruken uut de [[heedfemilie]]. Heed kump in een beteund antal lanen veur. Behalven in [[Nederlaand]] en [[Vlaanderen]] oek in de kusstroke van [[West-Europa]], 't [[Verienigd Keuninkriek|Verenigd Koninkriek]] en [[Ierlaand]]. 't Is een typische vegetasie dee zich thuusveul in gebieden waor 't vake breuerig weer is. Neet te warme [[zoemer]]s en gien strenge [[wienter]]s. De heed is een [[kultuur|cultuurlaandschap]]. Zonder meenselijk ingriepen ontwikkel de heed tot [[bos]]. 

==Verspreiing==
In Nederlaand koemen heedvelden veur op zaandgronden (Oostelijk [[Frieslaand]], [[Drenthe]], [[Oaveriessel|Overiessel]], [[Gelderlaand]], Oostelijk [[Utrecht (previnsie)|Utrech]], [['t Gooi]], [[Noord-Braobant]], [[Limburg (Nederlaand)|Noord-Limburg]], de [[Waddenailaand|Waddeneilanen]] en in de kalkarme duungebieden in 't noorden van [[Bargen (Noord-Hollaand)|Bargen]] in Noord-Hollaand. In [[Vlaonderen]] koemen heedvelden veur in de previnsies [[Antwaarp (provinzie)|Antwarpen]] en [[Limbörg (Belgie)|Limburg]].

== Plaanten ==
[[Ofbeelding:Kalmthoutse heide.jpg|250px|thumb|Kalmthoutse Heed in bleui]]
De '''dreuge heed''' is grotendeels begreuid mit [[bezemheed]] (''Calluna vulgaris'') en [[bochtige smele]] (''Deschampsia flexuosa''). Veerder koemen der oek korsmossen veur zoas [[Cladina|rundiermos-]] en [[Cladonia|bekertjesmos]]. Karakteristieke struken bin de [[brem]] (''Cytisus scoparius'') en de [[jeneverbes|jeneverbezen]] (''Juniperus communis''). Veural op de Waddeneilanen, en veerder in 't noorden van 't laand en op de [[Veluwe]] kump oek [[Empetrum|kreiheed]], (''Empetrum nigrum'') veur.

Bie de '''vochtige heed''' bin de [[dopheed]] (''Erica tetralix'') en 't [[peupestreuitjen]] (''Molinia caerulea'') de dominantste soorten. Aandere soorten van de vochtige heed bin 't [[vliegevangertjen]] (''Drosera rotundifolia''), de [[Gagelfemilie|gagel]] (''Myrica gale''), de [[klokjesgentiaan]] (''Gentiana pneumonanthe'') en de [[benebreek]] (''Narthecium ossifragum''). 

De [[venne]]n en [[vene|hoogvenen]] op de heed hem een bonke amparte plaante.

== Dieren ==
De dieren bin vertegenwoordigd in de vorm van [[haoze]]n, [[kniende|knienen]], [[vos]]sen en verschillende soorten [[muus|muzen]]. Der koemen oek veul verschillende soorten [[insektn|insekken]] en [[amfibieën]] veur, een paor veurbeelden van de amfibieën bin de [[rogstreeppadde]], de [[bliende slange]] en de [[zaandevedesse]]). Wat [[voegels]] betref mö-j denken an [[korhoen]]ders, de zeldzaam wonnende [[geitemelker]] en de [[veldleeuwerik]].

== Geschiedenis ==
[[Ofbeelding:Heath - Laren.jpg|thumb|250px|Heed bie [[Laoren]]]]
De heedvelden ontstungen an 't einde van de [[middeleeuwn|middeleeuwen]]. De of-elegen gebieden wönnen overdag begreesd deur [[schaop|schapen]] dee 's nachs in de stal bleven, waorvan de bojem jaorlijks mit varse heedplaggen bedek wönnen. De stalmes wönnen jaorlijks naor de akkers ebröch, dee daordeur staorigan hoger wönnen. Disse vorm van [[laandbouw]] mit de kerakteristieke [[esdarp]]en en [[herdgang]]en bleef tot 't einde van de [[19e eeuw]] bestaon. In 1898 was nog ruum 20% van 't oppervlakte van Nederland "weuste grond" en 't bestung veurnamelijk uut [[heed]]. 

De uutviending van [[kunsmes]] zurgen veur een legere behoefte an schapenmes en maken 't meugelijk de heedvelden tot laandbouwgrond te ontginnen. Daornaos wönnen veul heedvelden in bos ummezet. Speciaal mit dit doel wönnen [[staotsbosbeheer]] op-erich. Ongeveer tegeliekertied ontstung de belangstelling veur de heed bie netuurbescharmers. As gevolg hiervan zag staotsbosbeheer of van de bebossing van weerdevolle heedvelden en köch [[Vereniging Natuurmonumenten|Natuurmonumenten]] grote heedvelden, waoronder de [[Kampina]]. An 't einde van de [[20e eeuw]] bestung nog minder as 1% van Nederlaand uut heed. Behalven de [[militair oefenterrein|militaire oefenterreinen]] bin zwat alle over-ebleven heedvelden noen eigendom van [[staotsbosbeheer]], de [[Vereniging Natuurmonumenten]] en de previnsiale laandschappen.

== Vandage de dag ==
Heed in Nederlaand kump tegesworig steeds meer onder drok te staon, onder aandere deur rekreasie en militaire activiteiten. Mar oek deurdat der alsmar meer behoefte is an ruumte veur wegen, bebouwing en [[industrie]]. Deur de opkoms van de industrie, intensieve veeteelt en 't verkeer vanof de [[jaoren 1950]] is de uutsteut van stikstofoxiden en zweveldioxideverbiendingen heul arg toe-enomen. Vanof 't beginne van de [[jaoren 1970]] kwam hier vanuut de laandbouw nog een grote toename van de ammoniak uutsteut bie. Op ecosysteemnivo leien dit tot een toename van voedingstoffen en verzuring. Dit hef een negetief effek ehad op 't klassieke heedbeeld zoas wie 't van "vrogger" kennen. De heed is verschrikkelijk an 't [[vergrezing|vergrezen]]. Oek bin veul van de krujensoorten, korsmossen en mossen an 't verdwienen. Disse ofname van de plaantediversiteit hef drekte gevolgen de dierenwereld. Op de heedvelden wonnen bieveurbeeld veul minder vlindersoorten an-etröffen as eerder. 

't Beheer van de overblievende heedvelden is veural van de meens ofhankelijk. Hierveur is 't schaap een goeie hulpe um de heed te onderhouwen. De beste methode um de heed kort te houwen is deur disse op bepaolen tiejen te plaggen. Mar disse meniere is te duur en wonnen daorumme achterwegen eleuten, mit 't gevolg dat veul van de heedvelden  "vergrezen" mit plaanten zoas de [[bochtige smele]] (''Deschamsia felxuosa'') en 't [[peupestreuitjen]] ''Molinia caerulea''.

== Kritiek ==
Heed is een kunsmaotig, deur de meens emaken 'milieu'. 't Verdwien, as de meens neet de heultied ingriepen zol. Daorumme is 't vremd um heed te zien as een te bescharmen milieu, umdat 't meer een gevolg is van milieurampen uut 't vlejen. 't Manipuleren van heed um te 'behouwen' wark slich en is duur; Moene Netuur geet een aandere weg op. Vergelieking: we kwakken gien roewe olie in de zee um 't 'unieke' milieu dat dan ontsteet in stand te houwen.

== Nedersaksisch ==
* [[Grunnegs]]: ''haaide''
* [[Veluws]]: ''heed'', ''heet'' of ''hei(de)''
* [[Stellingwarfs]]: ''heide''
* [[Tweants]]: ''hei''
* [[Drèents]]: ''heide'' of ''haaide''

[[Kattegerie:West-Veluws artikel]]
[[Kattegerie:Plaante]]

[[da:Hede]]
[[de:Heide (Landschaft)]]
[[en:Heath (habitat)]]
[[es:Brezal]]
[[fr:Lande]]
[[ja:ヒース]]
[[nl:Heide (vegetatie)]]
[[no:Hede]]
[[pl:Wrzosowisko]]
[[pt:Charneca]]
[[sv:Hed]]
