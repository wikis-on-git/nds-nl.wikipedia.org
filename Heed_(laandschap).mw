{{etelazie}}
[[Bestaand:Elspeetse Heide achtergrond.jpg|thumb|De grote en bargachtige "Elspeetse Heed" tussen [[Elspeet]] en [[Vierhouten]]]]
[[Bestaand:Kalmthoutse heide.jpg|thumb|Kalmthoutse Heed in bleui]]
'''Heed''' is n laandschapvorm dat veural besteet uut dwargstruken van de [[heedfemilie|heedfamilie]] en de [[kreiheedfemilie|kreiheedfamilie]]. Heed kömp veur in veul delen van de wereld, mer verdwient rap en wördt in [[Europa]] as zeldzaam ezien. Behalven in [[Nederlaand]] en [[België]] greuit t mit name in de kuststrook van [[West-Europa]], t [[Verienigd Keuninkriek|Verenigd Koninkriek]] en [[Ierlaand (laand)|Ierlaand]]. t Is n typiese plaantensoort dat zich thuusveult in streken mit n [[zeeklimaot]], mit n hoge luchtvochtigheid, niet al te warme [[zoemer]]s en gien strenge [[wienter]]s. 

De natuurlike verspreiding van heed besteet uut ontkalkte delen van t (duunlaandschap) (veural in Noord-Nederlaand), gebargtes boven de boomgrens en de raanden van hoogvenen. De heed in t binnenlaand is n kultuurlaandschap ontstaon deur t verdwienen van voedingsstoffen deur begrezing en t aofplaggen van zaanderige gronden. Uut stuufmeelonderzeuk is ebleken dat der oek in t binnenlaand altied wel heed veurkwam, mer de grote boomloze heedvelden en de [[zaandverstuving]]en bin ontstaon deurdat meensen in de [[middeleewn|middeleeuwen]] meer schapen bin gaon houwen.

==Verspreiding==
In Nederlaand koemen heedvelden veur op zaandgronden (oostelik [[Frieslaand]], [[Grunnen (provìnzie)|Zuudoost-Groningen]], [[Drenthe]], [[Oaveriessel|Overiessel]], [[Gelderlaand]], oostelik [[Utrecht (previnsie)|Utrecht]], [[t Gooi]], [[Noord-Braobaant]], [[Limburg (Nederlaand)|Noord- en Zuud-Limburg]], de [[Waddenailaand|Waddeneilaanden]] en in de kalkarme duungebieden in t noorden van [[Bargen (Noord-Hollaand)|Bargen]] in Noord-Hollaand.

Bie onze zujerburen in [[Vlaanderen]] koemen heedvelden veur in de [[Kempen]] (in de provinsies [[Antwaarp (provinzie)|Antwarpen]] en [[Limbörg (Belgie)|Limburg]]), en beparkt in [[West-Vlaanderen]] (in Houtlaand en Meetjeslaand). In [[Wallonië]] kömp heed veur in de [[Hoge Venen]]. Verschillende toponiemen ([[La Bruyère (België)|La Bruyère]], [[La Heydt]] (bie [[Weerst]]), ''Heid des Pairs'' ([[Spa (stad)|Spa]]), ''sur les Heids'' ([[Barchon]]), la [[Grande Bruyère]] de [[Blaton]]) wiezen op deels verleuren egaone heedgebiejen.

==Plaanten==
De dreuge heed is grotendeels begreuid mit [[bezemheed]] (''Calluna vulgaris'') en [[bochtige smele]] (''Deschampsia flexuosa''). Veerder koemen der oek korsmossen veur zo as [[Cladina|rendiermos-]] en [[Cladonia|bekertjesmos]]. Kenmarkende struken bin de [[brem]] (''Cytisus scoparius'') en de [[jeneverbes|jeneverbezen]] (''Juniperus communis''). Veural op de Waddeneilaanden, en veerder in t noorden van Nederlaand en op de [[Veluwe]] kömp oek [[kreiheed]] (''Empetrum nigrum'') veur.

Bie de vochtige heed bin de [[dopheed]] (''Erica tetralix'') en de [[pupenstro]] (''Molinia caerulea'') de dominantste soorten. Aandere soorten van de vochtige heed bin t [[vliegevangertjen]] (''Drosera rotundifolia''), de [[Gagelfemilie|gagel]] (''Myrica gale''), de [[klokjesgentiaan|klokjesgensiaan]] (''Gentiana pneumonanthe'') en de [[benebreek]] (''Narthecium ossifragum''). 

Bie de [[venne]]n en [[Vene (grondsoorte)|hoogvenen]] op de heed zie'j n bonke amparte plaanten.

== Dieren ==
[[Bestaand:LacertaAgilisJuvenile.JPG|thumb|240px|n Jonge zaandeverdesse te herkennen an de oogvlekjes]]
Veur de beesten van de heed is de struktuur van petansie. t Karakter van de heed mut open ween, mer plekken mit open [[zaand]], pupenstro en wat bomen en struken die verspreid staon, biejen de dieren n grotere keuze an mikromilieu um te zunnen of te schulen, as grote uniforme stukken heed. As der dooie bomen op de heed blieven liggen schept t oek goeie milieus veur alderhaande amparte dieren. t Zunnige en warme mikroklimaot van de heed is van grote petansie veur de anwezige reptielen en [[insektn|insekten]].

Heed is veural belangriek veur reptielen zo as de [[zaandeverdesse]], de [[levendbaorende everdesse]], de [[bliende slange]], de [[gladde slange]], de [[ringslange]] en de [[adder]]. Adder en levendbaorende everdesse hebben n veurkeur veur vochtige heed. De zaandervedesse en de gladde slange koemen zwat allinnig veur op heedvelden. Aofhankelik van de dreugte van de heed koemen der oek veule [[amfibieën]] veur, zo as [[heedkikker]], [[brune kikker]] en [[rogstreeppadde]]. 

Op de heed he'j aordig wat amparte insektesoorten, zo as t [[heurem|heurentjen]], de [[biejenwolf]], [[sluupvliegen]], [[miereleeuw]], [[zaandbieje]]n, [[mestkevers]] en alderhaande soorten [[sprinkhaone]]n en [[pennevoegels|vlinders]].

De beesten bin vertegenwoordigd in de vorm van [[haoze]]n, [[kniende (dier)|knienden]], [[haart (daaier)|reeën]] en [[harte]]n, [[vos]]sen en verschillende soorten [[muus|muzen]]. 

Wat [[voegels]] angeet mu'j denken an de zwat uutestörven [[korhoonder|korhoenders]], de weer toenemende [[zaandzwelver|nachtzwaoluw]], de [[roodborsttapuit]], de [[boompieper]] en de [[veldleeuwerik]]. De [[klapikster]] is n [[klauwier]]soort die oek flink in antal achteruutegaon is deurdat de heedoppervlakte aofeneumen is en deur de achteruutgang van de rest van t boeren open laandschap.

==Geschiedenisse==
De heedvelden ontstungen an t einde van de [[middeleeuwn|middeleeuwen]]. De aofelegen gebiejen wördden overdag begreesd deur [[schaop|schapen]] die snaas in de stalle bleven, waorvan de bojem jaorliks mit varse heedplaggen bedekt wördden. De stalmest wördden jaorliks naor de akkers ebröcht, die daordeur zeutjesan hoger wördden. Disse vorm van [[laandbouw]] mit de kenmarkende [[esdarp]]en en [[heerdgang]]en bleef tot t einde van de [[19e eeuw]] bestaon. In 1898 was nog ruum 20% van t oppervlakte van Nederland "weuste grond" en t bestung veurnamelik uut heed. 

De uutviending van [[kunstmest]] zörgden veur n legere behoefte an schapenmest en maakten t meugelik de heedvelden tot laandbouwgrond te ontginnen. Daornaost wördden veule heedvelden in bos ummezet. Spesiaal mit dit doel wördden [[staotsbosbeheer]] op-ericht. Ongeveer tegeliekertied ontstung de belangstelling veur de heed bie natuurbescharmers. As gevolg hiervan zag staotsbosbeheer aof van de bebossing van weerdevolle heedvelden en kocht [[Vereniging Natuurmonumenten|Natuurmonumenten]] grote heedgebiejen, waoronder de [[Kampina]] en [[Brunssummerheed]]. An t einde van de [[20e eeuw]] bestung nog minder as 1% van Nederlaand uut heed. Behalven de [[militaer oefenterrein|militaere oefenterreinen]] bin zwat alle overebleven heedvelden noen eigendom van [[Staotsbosbeheer]], de [[Verenigige Natuurmonumenten]] en de [[provinsiale Laandschappen]].

==Vandage de dag==
[[Bestaand:Heide bi'j Haovelte.JPG|thumb|Heedveld bie [[Haovelte|Havelte]]]]
===Bedreidingen===
Heed in Nederlaand kömp tegenswoordig steeds meer onder drok te staon, onder aandere deur rekreasie en militaere aktiviteiten. Mer oek deurdat der alsmar meer behoefte is an ruumte veur wegen, [[bolwark|bebouwing]] en [[industrie]]. Deur de opkomst van de industrie, intensieve veeteelt en t verkeer vanaof de [[jaoren 1950]] is de uutsteut van stikstofoxiden en zweveldioxideverbiendingen heel arg toe-eneumen. Vanaof t begin van de [[1970-1979|jaoren 70]] kwam hier vanuut de laandbouw nog n grote toename van de ammoniakuutsteut bie. Op ekosysteemnivo leiden dit tot n toename van voedingstoffen en verzuring. Dit hef n negatief effekt ehad op t klassieke heedbeeld zo a'w t van "vrogger" kennen. De heed is verschrikkelik an t [[vergrezing|vergrezen]]. Oek bin veule van de krujensoorten, korsmossen en mossen an t verdwienen. Disse aofname van de plaantendiversiteit hef drekte gevolgen de dierenwereld. Op de heedvelden wörden bieveurbeeld veule minder [[pennevoegels|vlindersoorten]] an-etröffen as eerder. 

=== Beheer ===
t Beheer van de overblievende heedvelden is veural van de meens aofhankelik. Hierveur is t schaap n goeie hulpe um de heed te onderhouwen. De beste maniere um de heed kort te houwen is deur t op bepaolde tiejen te plaggen. Mer disse maniere is te duur en wördt daorumme vake niet edaon, mit as gevolg dat veule heedvelden "vergrezen" mit plaanten zo as de [[bochtige smele]] (''Deschamsia felxuosa'') en de [[pupenstro]] ''Molinia caerulea''.

n Aandere methode is t aofbraanden van de heed. t Braanden wördt veural toe-epast as beheersmaotregel op terreinen van Defensie waor plaggen risiko's oplevert vanwegen meugelike munisieresten. Veur veule diersoorten is dit natuurlik schaolik, mer n [[sprinkhaone]] as de [[kleine vrattenbieter]] kömp allinnig veur in op heedterreinen die op disse maniere beheerd wörden.

Op grote schaole plaggen kan arg naodelig ween veur de fauna, umdat de struktuur van t terrein arnstig an-etast wördt. t Mut dan oek mit maote gebeuren en op n kleine schaole. Zolange as de heed niet te arg vergreest is t oek goed meugelik um van tied tot tied wat opslag van bomen vort te haolen. Oek te veule begrezing is merakels schaolik veur de typiese heedfauna. Disse dieren geven de veurkeur an n struktuurrieke umgeving waorin naost de wat ouwere heed oek pupenstro en wat struken en open plekjes bin. 

== Heed as halfnatuurlik laandschap ==
Heed op de zaandgronden in t binnenlaand is n oud en deur de eeuwen evormp halfnatuurlik laandschap. t Is as [[laandschap]]stype deur de meens beïnvleud; de deur meensen eleien begrezing was namelik n veule meer as de van nature veurkoemende begrezing. Onder invleud van de van nature veurkoemende begrezing zollen n antal heedgebiejen geheel of gedeeltelik overgaon in aandere, komplexere ekosystemen zo as n mengeling van greslaand en bos. De heed is namelik n vrie eenvoudig (leger) ekosysteem waor, as de umstaandighejen daor goed veur bin, gres en bomen zullen greuien. Op disse maniere bin oek veule heedgebiejen in Nederlaand verdwenen. Tegenswoordig wördt mit veule begrezing deur bieveurbeeld kuddes [[schaop|schapen]], [[Schotse hooglaander]]s en wilde [[peerd]]en de heed redelik goed open ehöllen, en kriegen grezen en bomen gien permanente vat op t gebied. n Aandere meenselike ingrepe um de heed in staand te houwen is t aofbraanden van heedgebiejen.

''Natuurlik'' is liekewels n relatief begrip; der bin zat aandere natuurtypen in Nederlaand die oek niet natuurlik bin. Zo bin veeruut de meeste bossen in Nederlaand ontstaon deur anplaant; disse bossen dienden as produksiebos of as jachtgebied. Oek leegveenmoerasgebiejen en vennengebiejen bin vake niet helemaole natuurlik ontstaon, of wörden ten minsen deur meenselik ingriepen in staand ehöllen. Daorbie vergeleken löt de beheersvorm mit zwaore begrezing op de heed toch belangrieke overeenkomsten mit de oorspronkelike, natuurlike begrezing zien deur [[edelharte]]n, [[eland]]en, [[oerosse]]n enz. t Veurnaamste verschil is de verschraoling die ontstung deur t voortdurend verdwienen van voedingsstoffen, deurdat de schapenmest en aofeplagden heed verzameld wördden um de akkers op de [[nenk]] te bemesten.

== Nedersaksies ==
* [[Achterhooks]]: ''heed, hei{{small()|de}}'' of ''hied''
* [[Drèents]]: ''heide'', ''hèeide'' of ''ha{{small()|a}}ide''
* [[Graafschopper Platt]]: ''heide'' (Platduutse schriefwieze ''Häide'')
* [[Grönnegs]]: 
**''haaide''
**''hèjde'' ([[Westerwoolds|Westerwòlds]]
* [[Veluws]]: 
**''heed''
**''hei{{small()|de}}''
**''hied'' ([[Epe]], [[Heerde]])
* [[Stellingwarfs]]: ''heide''
* [[Sallands]]:
** [[Vechtdals]]: ''hei'', ''heed{{small()|e}}''
* [[Tweants]]: ''hei'', ''heed{{small()|e}}''

==Foto-uutstallige==
<gallery>
Ofbeelding:Elspeetheed.jpg|De heed bie Elspeet
Ofbeelding:Heath - Laren.jpg|Heed bie [[Laoren (Noord-Holland)|Laoren]]
Ofbeelding:Drouwenerzand.JPG|Drouwenerzaand bie [[Assen]]
Ofbeelding:FloweringHeath-1.JPG|Bleuiende heed bie [[Ee (stad)|Ede]]
</gallery>

===Panorama===
[[Bestaand:FloweringHeath-1.JPG|thumb|770px|left|Bleuiende heed bie Ede]]
<br clear="all" />
{{commonscat|Heath}}
{{Dialekt|wvel|Nunspeet|Algemene Nedersaksiese Schriefwieze}}

[[Kategorie:Plaante]]
