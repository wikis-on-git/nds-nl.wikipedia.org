[[Ofbeelding:Delzijl Maigret 01.JPG|thumb|200px|Staandbield in [[Delfziel]] van kommissaris [[Maigret]], een detektive uut de misdaodromans van [[Georges Simenon]]]]
Een '''misdaodroman''' is een [[roman]] die dri'jt om een [[misdaod]] of riege misdaoden en, gewoonlik, de poging omme die op te lossen of tot een ende te brengen.

==Soorten misdaodroman==
Binnen et genre valen d'r nog verscheiden subgenres te onderscheiden. As de naodrok lig op et perses van et onderzuken van een misdaod, hetzi'j deur de lange naarm van de wet, hetzi'j deur een [[privédetektive]], wodt d'r wel epraot van een [[detektiveroman]]. De [[Nordic noir]] of Skandinavische misdaodroman is daor een variaant op, die de duustere kaante van de aanders vreedzame Skandinavische saemenleving wil oproepen.

Lig de naodrok slim op 'e puzzel van et onderzuuk en de vraoge wie of de daoder ewest hef, dan is der spraoke van een [[whodunit]] ('wie hef et edaone'). In de vrogge 20ste ieuw ontstun in de [[Verienigde Staoten van Amerika|Verienigde Staoten]] et genre van de [[hard-boiled]]-detektiveroman. Daorin gaot et over harde misdaod, vaeke rond [[gangster|gangsters]], waorbi'j de kerakters, ok de detektives, cynisch en no-nonsense bin. 

De anduding [[thriller]], die ok gebruukt wodt veur films en tillevisieseries, is een bried vangnet veur fiktie waorbi'j et de bedoeling is om gevulens op te roepen van spanning, onzekerheid, ofwachting, verrassing en zels angst. Ie hebben ok et specifieke genre van de juridische thriller, waorin de spanning opereupen wodt deur te beschrieven hoe et verlop mit een rechtszaeke en mit de avvekaoten en aandere betrokkenen.

==Populariteit==
Hiel wat misdaodschrievers bin barre populair ewodden. De Engelse schriefster [[Agatha Christie]] wodden deur ''[[Guinness World Records]]'' (in 2018) anewezen as de best verkopende [[fictie|fiktieschriever]] aller tieden. Een antal speurders en spionnen die deur misdaodschrievers uuteprakkezeerd bin, liggen op eenieder zien lippen en hebben vaeke ok vule succes ehad op 'e tillevisie of in 'e [[bioskoop]]. Veurbielden bin [[Sherlock Holmes]] (een personnage uuteprakkezeerd deur [[Arthur Conan Doyle]]), [[James Bond]] (van [[Ian Fleming]]), [[Hercule Poirot]] en [[Miss Marple]] (van Agatha Christie), [[Father Brown]] (van [[G.K. Chesterton]]) en [[commissaris Maigret]] (van [[Georges Simenon]]).

==Nedersaksische misdaodromans==
Nog aordig wat romans die in et [[Nedersaksisch]] sinds anvang 21ste ieuw eschreven wodden heuren bi'j et genre van de misdaodroman. Veurbielden daorvan bin:

===[[Drèents]]===
*''Tammo Tiesing en het liek op zolder'' (2004) deur [[Jan Veenstra]]
*''Moord in het Mantingerveld'' (2013) deur [[Tieme Woldman]] (Drèents en Nederlaands)
*''De Paddenvanger'' (2018) deur [[Anne Doornbos]] (bekroond mit de [[Dagblad van het Noorden Streektaalpries]] 2018)
*''Maagie in het ies'' (2019) deur [[Marga Zwiggelaar]] (bekroond mit de Dagblad van het Noorden Streektaalpries 2019)
*''De man die Russisch preut'' (2021) deur Anne Doornbos

===[[Grunnegs]]===
*''Liek achter de badde'' (2011) deur [[Harry Töben]] ([[Liek achter de badde (film)|verfilmd]] in 2019)

===[[Noord Leegsaksisch|Noordnedersaksisch]]===
*''De ehrboren Lüüd in Flettkaten'' (2018) deur Grete Hoops

===[[Sleeswieks]]===
*''Sigbert Siegert jümmer dorbi'' (1999) deur [[Carl Groth]] (bevat de novelles ''Lahme Flünken'', ''Rutenkamp sien Methood'' en ''De Söök'')
*''Vermisst. Franka Fibelkorn'' (2008) deur Carl Groth (novelle)
*''DNA ut Oklahoma. En Vertellen vun de Insel Föhr'' (2010) deur Carl Groth (novelle)
*''Jemehr egen Methood'' deur Carl Groth (novelle, zunder jaortal)
*''Keen Uutweg'' (2017) deur [[Renate Folkers]]

===[[Stellingwarfs]]===
*''Et geheim van de wiend'' (2009) deur [[Johan Veenstra]] (bekroond mit de [[Dagblad van het Noorden Streektaalpries]] 2009)
*''Vroeger is veurgoed veurbi'j'' (2018) deur Johan Veenstra (bekroond mit de [[Rink van der Veldepries]] 2020)
*''Et liek in de Lende'' (2021) deur Johan Veenstra

{{Dia|Dit stok is eschreven in et [[Stellingwarfs]] van de Kop van Overiessel.}}

[[Kategorie:Stellingwarfs artikel]]
[[Kategorie:Literatuur]]
[[Kategorie:Kriminaliteit]]
[[Kategorie:Nedersaksiese kultuur]]
