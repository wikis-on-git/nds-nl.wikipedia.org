De '''Industriele Revoluty''' was ne oavergangstyd når nye fabriksprocessen in [[Europa (werelddeel)|Europa]] en de [[Vereynigde Ståten]], tüsken ungeväär [[1760]] en [[1840]]. Dissen oavergang bedüden under meyr nen oavergang van et maken van materialen en gerei med de hande når et massaal maken med machines. Ouk wörden der in disse tyd nye chemiske untdekkingen dån en nye wysen van ysersmelten bedacht. Wyder wör water- en [[stoumkracht]] voordan belangryker. Ouk wörden machinewarktüge bedacht en köämen der voordan meyr fabriken. Döär de Industriele Revoluty groiden de wearldbevolking ouk starker as ooit dårvöär.  

As et geyt üm arbeidsplaatsen was de [[Textiel|textil]] de vöärnaamste industry in de Industriele Revoluty, ouk wat der in totaal emaked wör en wovöäle geald as der in estöäken wör. De textilindustry was ouk de eyrste wat moderne maakwysen gebröäk.

De Industriele Revoluty begünde in [[Groutbrittannie]]. Ouk vöäle van de technologiske en architektoniske vernyingen kummet der vandan. Teagen et midden van den [[18e eeuw|18. eywe]] was Groutbrittannie den ekonomisk starksten wearldmacht. Et land beheyrden en wearldwyd handelsnetwark med [[Kolonialisme|kolonys]] in [[Noord-Amerika|Noordamerika]] en et [[Karibisk gebeed|karibiske gebeed]] en med starke militäre en politike oavermacht in [[India]]. Dat lätste kunde vöäral döärdat et indiaske [[Mughal Bengal]]-ryk al halv industrialiseerd was. Dår had de [[Britske Oustindiske Kompany]] achter eseaten. De untwikkeling van handel en groiende bedryve warren ne vöärname anjager van de Industriele Revoluty.

De Industriele Revoluty was en grout keyrpunt in de menskelike geskedenisse. Souwat alle underdeylen van et dagelikse leaven güngen der in meyr of mindere måte döär up de sküppe. Med name et döärsneyde loun en de bevolking begünden (en bleaven) groien up ne wyse sou as dat noch neet eyrder eseen was. Wat ekonomen meynet dat de vöärnaamste uutwarking van de Industriele Revoluty is dat de döärsneyde leavensstandaard vöär de heyle westerske wearld in de höygde güng. Anderen meynet dat dat pas vanaf de latere 19. en 20. eywen good te verneamen was. 

Et inkummen de man was meyst stabil vöär de Industriele Revoluty an. De Industriele Revoluty sorgden vöär nen ekonomisken groi vöär gewoane lüde in kapitalistiske ekonomyen. Ekonomiske geskeedkünnigen sint et der oaver eyns dat de Industriele Revoluty de vöärnaamste untwikkeling in de geskedenisse van de menske is seyd et temmen van deers en planten.

Et precyse begin- en endpunt van de Industriele Revoluty sint geskeedkünnigen et noch altyd neet oaver eyns. Ouk de snelheid van ekonomiske en sociale veranderingen is noch neet seaker. De industrialisaty begünde in Groutbrittannie med mechaniseerde [[Spinnen (ambacht)|spinneryen]] tusken [[1780]] en [[1790]]. Stoummachines wörden starker en ysermakerye küm vanaf [[1800]] in ne höygere versnelling. Mechaniseerde textilweaverye verspreidden sik rap vanaf de britske eilanden når et europeeske vasteland en de Vereynigde Ståten. Vöärname textil- koalen- en ysercentra untwikkelden sik in [[Belgie]], de Vereynigde Ståten en [[Frankryk]]. Ouk in [[Oustneaderland]] wör de textil bepålend vöär de ekonomy. Et [[Sallaand|sallandsk]]/[[Tweante|twentske]] dorp [[Nijverdal]] wör speciaal estichted üm textilwarkers underdak te beden.

De [[ekonomy]] güng döär en dal tüsken ungeväär [[1830]] en [[1845]] do as de vernyingen groutendeyls döärevoord warren en de markt vul rakeden. Vervolgvernyingen löäten lange up sik wachten. Et invoren van [[Lokomotiv|lokomotiven]], [[Stoumboat|stoumboaten]] en -skeype, ysersmelten med heytelucht en nye technology as den elektrisken [[Telegrafy|telegraaf]] warren neet krachtig genog üm de groute groi by te künnen draven. Nå 1870, in ne tyd wat ouk wal es de [[Tweyde Industriele Revoluty]] nöömd wör, küm et pas echt up gang. Der wörden nye wysen untdekked üm [[Stoal|stål]] te maken, massaprodukty wör uutedacht, loupendebandwark küm in swang, [[Elektriciteit|elektriske]] netwarken wörden anelegd en stoumfabriken wörden uutebouwd med alvoordan gröätere machines.

[[Kategorie: Tweants artikel]]
[[Kategorie: Geschiedenis naor periode]]
