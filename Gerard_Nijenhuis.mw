'''Gerard Nijenhuis''' ([[Geeiten]], [[22 jannewaori]] [[1932]]) is een [[Drenthe|Drèentse]] schriever in 't [[Drèents]] en [[Nederlaands]]. An veul initiatieven um de [[Nedersaksische schrieveri'je|Drèentstalige schrieveri'je]] uut te bouwen hef e mit-ewarkt.

==Jeugd en domeneerswark==
As börgemeisterszeun leerden e thuus veural Nederlaands en op 't dörp Drèents. De belangstelling veur boeken die e van huus uut mitkreeg, wördden verstarkt toen e in anraking kwaamp mit de dichters [[Martinus Nijhoff|Nijhoff]] en [[Gerrit Achterberg|Achterberg]], later zien belangriekste veurbielden.

Nijenhuis hef theologie estudeerd in [[Grunnen (stad)|Stad]] en later in [[Amsterdam]]. van 1956 töt 1971 was e domeneer in Noord-Hollaand; daornao is e terogge komen naor Drenthe.

==Schrieveri'je en streektaalwark==
Begun jaoren vieftig debuteerden Nijenhuis mit 't Drèentstalige gedicht ''In Memoriam'' in 't [[Drent(h)e|maondblad ''Drenthe'']]. Veur de rubriek 'Drentse dreumerijen' van de regionaole radio (toen de [[RTV Drenthe|RONO]]) schreef e verhalen. Een stok of wat daorvan verschenen in 1955 in de bundel ''Um 't Hemelriek'' onder zien schoelnaom Harm Werners. Nijenhuis was ok veurganger bi'j de eerste Drèentstalige karkdienst die deur de RONO uutezunden wördden. In de jaoren tachtig maakten e veur Radio Drenthe 't veulbeluusterde pregramma 'In de mooie kaomer'.

In 1956 hef e in de maande mit [[Hans Heijting]] en [[Gerrit Kuipers]] 't leegdrömpelige Drèentstalige tiedschrift ''[[Oeze Volk / Maandewark|Oeze Volk]]'' op-ericht. Ok was e iene van de oprichters van de [[Drentse Schrieverskring]], die d'r in 1996 mit uutscheidden, mar in 2012 vanni'js op-ericht wörden deur Nijenhuis en [[Albertien Klunder]].

In de jaoren zeuventig en tachtig wördden e as schriever slim productief. Zien eerste Drèentstalige roman,'' 't Verbörgen leven'', kwaamp in 2004 uut. In 2007 schreef e 't boekenweekkedo ''Een plek um te blieven'' [[Drèentse Boekenweek]]. In de dichteri'je is e drok op de sonnetvörm. Hi'j publiceert zowal in ''Oeze Volk / Maandewark'' as in ''[[Roet (tiedschrift)|Roet]]'', een tiedschrift veur mederne literetuur in 't Drèents.

Nijenhuis hef hum ok ereurd as bloemlezer en beschriever van de Drèentstalige schrieveri'je. Mit [[Stieneke Boerma]] brocht e vanof 1987 cursusboeken Drèents uut veur de [[pabo]].

==Erkenning==
Veur zien streektaalwark en literaire wark kreeg Nijenhuis in 1987 de [[Culturele Pries van Drenthe]]. Twee jaor later eerde ''Roet'' hum mit een speciaol nummer over zien lèven en wark.

In 2008 wördden e gemientedichter van de gemiente [[Börger-Oring]].

Bi'j de prissentatie van zien bundel ''Tachtig gedichten'' in 2012 hef Nijenhuis vanwege zien grote verdiensten veur de Drèentse taal 't eretieken van 't [[Huus van de Taol]] ekregen. In opdracht van de veurloper van 't Huus van de Taol, de Stichting Drentse Taol, is een schrieverspetret op DVD van hum emeuken.

In jannewaori 2018 wördden Nijenhuis benuumd töt [[Ridder in de Örde van Oranje-Nassau]]. Ok in det jaor verscheen van [[Lukas Koops]] de biografie ''Gerard Nijenhuis. Dat ik besta komt door de taal'' (Het Drentse Boek).

==Boekpublicaties==
*''Um 't Hemelriek'' (1955)
*''Tweetalig'' (1973, as Hans Werners, dichtbundel mit Hans Heyting)
*''Leven op afstand'' (1978, Nederlaandstalige dichtbundel)
*''Het jaar van de ooievaar'' (1979)
*''Het dorp bestaat niet meer'' (1981)
*''Dubbelspel'' (1983)
*''Onlaand'' (1983)
*''Onteigening'' (1989)
*''Schoolschrift'' (1987) 
*''Novemberlicht'' (1987)
*''In aankomst ligt vertrek besloten'' (1990)
*''De rimpels van/ over mien vel'' (1990)
*''Tekens van gemis'' (1992) 
*''Het omslaan van de tijd'' (1994)
*''Het Portaal'' (1997)
*''Land in zicht'' (2000)
*''Het verbörgen leven'' (2004, roman)
*''De toonsoort van de tied'' (2005, dichtbundel)
*''Een plek um te blieven'' (2007, boekenweekkedo tiedens Drèentse Boekenweek)
*''De dag dat vader verdween'' (2010, oorlogsverhaal, Nederlaandstalig)
*''80 gedichten'' (2012), dichtbundel
*''Kringloop'' (2015), dichtbundel

==Bron==
*[https://www.huusvandetaol.nl/schrievers/nijenhuis-gerard-1932/ Huus van de Taol oaver Gerard Nijenhuis]

{{Dia|Dit stok is eschreven in 't [[Zuudwest-Zuud-Drèents]] van de Drèents-Oaveriesselse grèensstreek.}}

[[Kategorie:Drèents artikel|Nijenhuis, Gerard]]
[[Kategorie:Schriever in 't Drèents|Nijenhuis, Gerard]]
[[Kategorie:Nederlaandse schriever|Nijenhuis, Gerard]]
