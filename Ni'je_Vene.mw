'''Ni'je Vene''' (Nieuwe Veen) is een stokkien onbereurde netuur van zo'n elf bunder groot, elegen an de Emtenbroekerdiek in 't [[Oaveriessel]]se dörp [[Bruchtenveld]], gemiente [[Hardenbarg (gemiente)|Hardenbarg]]. Dit kleine risservaat, eigendom van [[Staotsbosbeheer]], maj niet inkomen. 't Is slim drekkig en niks vertrouwd. In de midden lig een meertien, hielemaole bedekt mit kroes. Op dartig meter diepte bint braggel en vene peild: nog aal gien vaste laoge.

De walkaante is verlaand, 't [[vene (grondsoorte)|vene]] golft d'r verraoderlijk. 't Giet um een zogenaamde [[pingoruïne]], ontstaon in de leste [[iestied]]. Iederiene in de umgeving wet: ' 't is een gat zunder bodem; aj d'r in valt, kooj d'r niet weer uut'. Rondum 't meertien kuj de resten van uutebaggerde [[trekgatten]] zien. Vief soorten [[veenmos]] (Sphagnum palustre), (S. squarrosum), (S. papillosum), (S. fimbriatum) en (S. cuspidatum) zörgt veur ni'je veenvörming. De [[roege smele]], [[tormentil]], [[glidkruud]] en [[zunnedauw]] gedi'jt hier, en ok hebt ze 't zeldzaome [[kamvaren]] (Dryopteris cristata) evunden.

{{Dia|Dit stok is eskreven in 't [[Zuudwest-Zuud-Drèents]] van de Drèents-Oaveriesselse grèensstreek.}}

[[Kategorie:Drèents artikel]]
[[Kategorie:Oaveriessel]]
[[Kategorie:Netuurgebied in Oaveriessel]]
[[Kategorie:Ekologie]]
