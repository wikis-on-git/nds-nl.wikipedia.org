'''Natuurkeuze''', '''Natuurlike verkiezing''' of in et [[Nederlaands]]: ''natuurlijke selectie'', is een natuurlik verloop woerbie as soorten organismen, deers, plaanten en leu met de meest geskikte kenmoarken oawerleawt in ne bepoalde umgewing. Et idee, een onmisboar elemeant van [[evolusie]], is oet edacht duur [[Charles Darwin]]. Hee vergeleek et met [[fokken]] van deers, woerbie as leu bepoalde weunskelike karaktertrekken van deers oawer tied oetverstoarkt duur deers en öar noawas met dee trekken bie mekoar te zetten. 

Binnen alle organismen gef et willekurig oeterlik en innerlik verskil. Dit keump deels umdet alle eenlingen van organismen genmateriaal hebt met doarin willekurige vervörmingen en trekken. Et noageslacht van zonnen eenling köant dee trekken metkriegen. In et leawen van dee eenlingen reageert öare genen op de umgewing, woerduur as der verskil in trekken keump. Eenlingen dee as toovallig de juuste trekken hebt um met öare umgewing um te goan, bliewt leawen, terwiel as neet-anepaste eenlingen et neet oawerleawt. De eenlingen met de gode trekken kriegt noawas, dee as ook wier willekurig wal of neet de juuste trekken hebt. Zo past nen soort zik verdan better op ne umgewing an.

Natuurkeuze dreeit um de woarnemboare trekken van een organisme, mer de oarfelike basis van zonnen trek wat een vuurdeel gef oawer soortgenoten kan verdan algemener worden in nen groep (zeet [[allele-frekweansie]]). Oawer tied kan dit verloop leaiden töt groepen dee as spesjaliseerd zeent op een ekologies vlak (mikro-evolusie) en kan leaden töt nen niejen soort. Met aandere wearde is natuurkeuze een belangriek proses (mer neet et ennigste) woerbie as evolusie plaats hef binnen nen groep organismen. Natuurlike verkiezing kan tegenoawer keunstmoatige verkiezing zeen worden, woer as meansken met opzet spesjale trekken kiezet. Toch hef det neet aait de weunskete oetkomst. In natuurlike verkiezing is der ginne opzettelike keuze.

Natuurkeuze is ene van de groondbegeenselen van de moderne [[biologie]]. Et idee, wat duur Darwin en [[Alfred Russel Wallace]] in ne deelde riege opstellen wearldkunnig maakt wör in [[1858]], woarken Darwin oet in zin invloodrieke book [[On the Origin of Species]] (''Oawer den Oorsproonk van Soorten''). Doarin beskreef hee natuurkeuze an de haande van keunstmoatige keuze. Doarbie kiezet leu plaanten en deers met trekken dee as ze weelt verstoarken verdan um met te fokken. Et natuurkeuzeidee oontwikkelen umdet der ginne geeldige theorie vuur oarfelikheaid was. In Darwins tied warren der ja nog gin moderne theoriejen oawer genen.

[[Kategorie: Tweants artikel]]
[[Kategorie: Biologie]]
[[Kategorie: Evolusie]]
