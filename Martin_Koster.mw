'''Martin Gert Koster''' ([[De Vaort (plaatse)|De Vaort]], [[1950]]) is een [[Drèents]]talige skriever en ien van de oprichters van 't Drèentse literaire tiedskrift ''[[Roet (tiedschrift)|Roet]]''. Hi'j stiet bekend as een polemische, skaarpe skriever die de confrontatie niet uut de weg giet.

==Opgruuien en wark as leraar==
De femilie van zien va huusden de leste twei ieuwen langs [[Riest (revier)|Riest]] en [[De Vaort (plaatse)|Vaort]]. De femilie van zien moe kwamen end [[19e eeuw|19e ieuw]] as [[asielzuker|asielzukers]] uut 't [[Keuninkriek Hannover]] naor [[Roswinkel]] ([[Drenthe]]).<ref name="Koster2010" /> Koster zölf gruuide an De Vaort op.

De eerste zes jaor van zien lèven preut Koster '' 'nooit aans [...] as 't nuverste Drèents dat der bestiet: 't Riest- of Zuudwestdrèents' ''.<ref>Rouke Broersma (samenstelling en inleiding) (2003), ''Scheupers van de taol: bloemlezing van de Drèentse Schrieverij 1837-2003'', Zuudwolde: Het Drentse Boek, p. 181</ref> Hi'j gunk in [[Zwolle]] naor de [[hogere börgerschoele|hbs]]; op zien achttiende verhuusden zien volk en hi'jzölf naor [['t Ogeveine]]. In 1970 gunk hi'j Nederlaans studeren an de [[Rieksuniversiteit Grunnen|RUG]] in [[Grunnen (stad)|Grunning]] en haalden de onderwiesakte m.o. Nederlaands. Ok an de RUG raakten hi'j drok op streektaal en streektaalliteretuur deur zien kennismaking mit 't [[Nedersaksisch Instituut]], daoras e college kreeg van [[Hendrik Entjes]], [[Geert Kocks]] en [[Fokko Veldman]].

Tussen 1976 en 1981 hef e leraar ewest in [[Assen]], [[Dèventer]] en [[Knoal (dörp)|Knoal]]. An de [[Pabo]] in [[Möppelt]] was e gastdocent Drèents. Ok hef hi'j een toertien kroefbaos ewest in [[Nee]]. In 2000 weur Koster leraar Nederlaans veur aanstaligen in [[Leek (Grunnen)|Leek]].<ref>Rouke Broersma (samenstelling en inleiding) (2003), ''Scheupers van de taol: bloemlezing van de Drèentse Schrieverij 1837-2003'', Zuudwolde: Het Drentse Boek, p. 179</ref><ref name="huus" /> Aandere beroepen van hum waren slieter, classificeerder, conducteur, corrector en skaopeholder.<ref name="Koster2010" /> Vandage de dag woont e in [[Lievern]].

==Skrieveri'je en streektaalwark==
Koster zien gedichten en vertellegies verskenen onder een bulte skoelnamen, daoronder Meine Roswinkel. Sund 1995 publiceert e onder zien eigen name. Onder andere hef e veul parodieën emeuken op 't wark van aandern, beveurbield op gedichten van [[Marga Kool]], [[Roel Reijntjes]] en [[Peter van der Velde]]. Hi'j skrif over thema's as de dood, ienzaamheid, mèensen an de raand van de samenlèving, en de stoere verholding tussen mannen en vrouwlu.<ref>Stieneke Boerma en Rouke Broersma (1993), ''Drèentse schrieverij'', Zuudwolde: Het Drentse Boek, p. 81-89</ref>

Koster was coördinator van de lesboeken [[Noordenvelds]] en [[Midden-Drèents]]. Hi'j was ien van de samenstellers van een cursus Drèentse spelling en een literatuurcursus veur [[RTV Noord|Radio Noord]]. Veur de [[Drentse Courant]] en 't [[Dagblad van het Noorden]] skreef e columns van 1986 töt 1992. Ok hef e van veul Drèentse publicaoties corrector of endredacteur ewest.<ref>Stieneke Boerma en Rouke Broersma (1993), ''Drèentse schrieverij'', Zuudwolde: Het Drentse Boek, p. 84</ref>

Mit de skriever [[Anne Doornbos]] richtten Koster in 2005 't [[Nei Drèents Geneutschap]] op, det een contactpunt wil wèden veur Drèentse schrievers en aandere streektaalactivisten.<ref>[http://www.drentsetaol.nl/old_neis/old_neis2005/proclamatie_ndg.doc Proclamaotie van oprichten van 't Nei Drèents Geneutschap (doc)]</ref>

==Oprichten van Roet==
In 1979 scheut 't Koster in een café in [[Grunnen (stad)|Stad]] in 't zin um een literair tiedskrift in 't Drèents te maken. Zien kammeraod, de [[Twente|Twèentse]] skriever [[Ton Kolkman]], was daor vortdaolijk enthousiast oaver. Dezölfde dag weur 't eerste nommer van 't nog altied bestaonde tiedskrift ''[[Roet (tiedschrift)|Roet]]'' in mekare zet. ''Roet'' zetten hum, krek as zien Grunneger veurloper ''[['t Swieniegeltje]]'', of tègen verstikkend oldmoodse skrieveri'je. Véur 't oprichten van ''Roet'' zat Koster ok in de redactie van 't kört verskienende tiedskrift ''[[De Pennevogel]]'', daoras wark in stund in verskeiden [[Nedersaksisch]]e dialecten van Nederlaand en Duutslaand, en det dezölfde uutgaankspunten har as '' 't Swieniegeltje''.

''Roet'' har in 't begun veural een satirische inslag en bood een stee an moderne, maanks controversiële thema's - veur 't eerst binnen de Drèentstalige skrieveri'je. 't Oldere, meer conservatieve Drèentstalige blad ''[[Oeze Volk / Maandewark|Oeze Volk]]'' was Koster aal minder naor 't zin. ''Roet'' naamp eerst allent Drèentstalig wark op, later ok wark in aandere [[streektaal|streektalen]] en in 't Nederlaans. Koster hef twintig jaor laank redacteur ewest van 't blad. In 2004 hef hi'j een bloemlèzing samenesteld uut 25 jaor ''Roet'' mit as titel ''Strèupers van de taol''.<ref name="huus" />

==Koster en de Drentse Schrieverskring==
Koster vund det de in 1953 op-erichte [[Drentse Schrieverskring]], daoras e bi'j kwaamp, veural leden har die niet in literaire skrieveri'je interesseerd waren. Partie leden wolden hum vanwegen de inhold van zien skrieveri'je royeren, mar 1991 weur hi'j onder 't veurzitterskop van [[Klaas Kleine]] ekeuzen töt volmacht.

Toe as d'r in 1992 drokte ontstund umdet een antal leden de skriever en politicus [[Lukas Koops]] niet as veurzitter wolden hebben, steunden hi'j Koops. Toe as Koster vund det hum de Schrieverskring verbeud um hum kritisch uut te laoten oaver aandere leden van de Schrieverskring, stapten hi'j d'r uut.<ref>Stieneke Boerma en Rouke Broersma (1993), ''Drèentse schrieverij'', Zuudwolde: Het Drentse Boek, p. 73-74</ref>

==Uutgaoven van en oaver Koster==
Koster zien wark is, mit uutzondering van de intussen ebundelde gedichten, miest nog verspreid verskenen. In 1995 publiceerden e bi'j uutgeveri'je [[Het Drentse Boek]] ''Zölfportret mit sparzegelties''. Hi'j maakten de eerste Drèentse [[stripverhaol|stripvertaling]], 't [[Suske en Wiske]]-album ''Het hondeparadies'' (Grunning, 1998) en skreef de Nederlaanstalige monografie ''Tegen de stroom in. Het kunstenaarschap van Rudi Seidel'' (Zuudwolde, 1998).<ref>[http://www.hetdrentseboek.nl/content/view/25/27/ Het Drentse Boek oaver Martin Koster]</ref> De bundel ''Hotel an 't spoor'', mit zien gedichten van de leste dartig jaor, kwaamp in 2010 bi'j Het Drentse Boek uut.<ref>[http://www.hetdrentseboek.nl/content/view/167/1/ Ankondiging van ''Hotel an 't spoor'' op de webstee van Het Drentse Boek]</ref> Mit dizze bundel wun Koster in 2011 de [[Dagblad van het Noorden Streektaalpries]], in de kattegerie proza en poëzie.

't Roetnummer van winter 1999/2000 stund in 't teken van Koster zien ofskeid as heufdredacteur. Zien wark is in det nummer bi'jien ebrocht mit as titel ''Ave Reest''. In 2006 kwaamp bi'j de stichting Drentse Taol (vandage 't [[Huus van de Taol]]) een 'schrieverspetret' op dvd uut oaver Koster.<ref name="huus" />

==Citaoten==
*''Schrieven in 't Drèents, 't is en blef een aparte angelegenheid. En dat stiet mij an. Ik holle wel van apartigheid. 't Is de sjeu van 't levent.''<ref>Rouke Broersma (samenstelling en inleiding) (2003), ''Scheupers van de taol: bloemlezing van de Drèentse Schrieverij 1837-2003'', Zuudwolde: Het Drentse Boek, p. 182</ref>

*''Ik, Meine Roswinkel, weur geboren an de Heufdvaort, een kilometer of dreie ten zuden van de Riest, en achterof zuj zeggen kunnen da'k miene hiele levent een Veendrent ebleven bin. En dan bedoel ik da'k ruumte neudig bin, da'k zeggen wil wat mij niet anstiet, da'k mij niet begraven laoten wil in 't ien of aandere zaanddörp daor aj gien privé-levent hebben kunt, daor aj mit alles mitandoen mut. Ik mut niks, niente. Ik bin zölf baos.''<ref>Martin Koster (1995), ''Zölfportret mit sparzegelties'', Zuudwolde: Het Drentse Boek, p. 11</ref>

== Rifferenties ==
<references>
 <ref name="Koster2010">Martin Koster (2010), ''Hotel an 't spoor'', Beilen: Stichting Het Drentse Boek</ref>
 <ref name="huus">[http://www.drentsetaol.nl/schrieverij/schrievers/martin_koster.htm Drentse Taol (vandage 't Huus van de Taol) oaver Martin Koster]</ref>
</references>

==Uutgaonde verwiezing==
*[http://www.hetdrentseboek.nl/index.php?option=com_content&view=article&id=25:koster-martin-1950&catid=14&Itemid=27 Het Drentse Boek oaver Martin Koster, mit een filmpien daorin e gedichten veurles]

{{Dia|Dit stok is eskreven in 't [[Zuudwest-Zuud-Drèents]] van de Drèents-Oaveriesselse grèensstreek.}}

[[Kategorie:Drèents artikel|Koster, Martin]]
[[Kategorie:Schriever in 't Drèents|Koster, Martin]]
