'''Martin Gert Koster''' ([[De Vaort (plaatse)|De Vaort]], [[1950]]) is een [[Drèents]]talige schriever en ien van de oprichters van 't Drèentse literaire tiedschrift ''[[Roet (tiedschrift)|Roet]]''. Hij stiet bekend as een polemische, schaarpe schriever die de confrontatie niet uut de weg giet. In 2021 wördden e benuumd töt [[Ridder in de Örder van Oranje-Nassau]] veur zien in de weer wezen veur 't Drèents.<ref>[https://www.huusvandetaol.nl/nieuws/martin-koster-is-nou-ridder-in-de-orde-van-oranje-nassau/ Huus van de Taol: 'Martin Koster is nou Ridder in de Orde van Oranje-Nassau']</ref><ref>[https://rtvzulthe.nl/martin-koster-dichter-en-boegbeel1d-van-het-nedersaksisch-benoemd-tot-ridder-in-de-orde-van-oranje-nassau-bij-geliefd-vasalis-monument/ RTV Zulthe: 'Martin Koster, dichter en boegbeeld van het Nedersaksisch, benoemd tot Ridder in de Orde van Oranje-Nassau bij geliefd Vasalis-monument' (26 april 2021)]</ref>

==Opgruuien en wark as leraar==
De femilie van zien va huzeerde de leste twei ieuwen langs [[Riest (revier)|Riest]] en [[De Vaort (plaatse)|Vaort]]. De femilie van zien moe kwaamp end [[19e eeuw|19e ieuw]] as [[asielzuker|asielzukers]] uut 't [[Keuninkriek Hannover]] naor [[Roswinkel]] ([[Drenthe]]).<ref name="Koster2010" /> Koster zölf gruuide an De Vaort op.

De eerste zes jaor van zien lèven preut Koster '' 'nooit aans [...] as 't nuverste Drèents dat der bestiet: 't Riest- of Zuudwestdrèents' ''.<ref>Rouke Broersma (samenstelling en inleiding) (2003), ''Scheupers van de taol: bloemlezing van de Drèentse Schrieverij 1837-2003'', Zuudwolde: Het Drentse Boek, p. 181</ref> Hij gunk in [[Zwolle]] naor de [[hogere börgerschoele|hbs]]; op zien achttiende verhuusden zien volk en hijzölf naor [['t Ogeveine]]. In 1970 gunk hij Nederlaands studeren an de [[Rieksuniversiteit Grunning]] in [[Grunnen (stad)|Stad]], waor hij de onderwiesakte m.o. Nederlaands haalde. 't Was op de universiteit det e drok wördden op streektaal en streektaalschrieverije deur zien kennismaking mit 't [[Nedersaksisch Instituut]], daor as e college kreeg van [[Hendrik Entjes]], [[Geert Kocks]] en [[Fokko Veldman]].

Tussen 1976 en 1981 hef Koster leraar ewest in [[Assen]], [[Dèventer]] en [[Knoal (dörp)|Knoal]]. An de [[Pabo]] in [[Möppelt]] was e gastdocent Drèents. Ok hef hij een toertien kroegbaos ewest in [[Nee]]. In 2000 wördden Koster leraar Nederlaans veur aanderstaligen in [[Leek (Grunnen)|Leek]].<ref>Rouke Broersma (samenstelling en inleiding) (2003), ''Scheupers van de taol: bloemlezing van de Drèentse Schrieverij 1837-2003'', Zuudwolde: Het Drentse Boek, p. 179</ref><ref name="huus" /> Aandere beroepen van hum waren slieter, classificeerder, conducteur, corrector en schaopeholder.<ref name="Koster2010" /> Vandage de dag woont e in [[Lievern]].

==Schrieverije en streektaalwark==
Koster zien gedichten en vertellegies verschenen onder een bulte schoelnamen, waoronder Meine Roswinkel. Sinds 1995 publiceert e miest onder zien eigen name. Onder andere hef e veul parodieën emeuken op 't wark van aandere Drèentstalige schrievers, beveurbield op gedichten van [[Marga Kool]], [[Roel Reijntjes]] en [[Peter van der Velde]]. Hij schrif over thema's as de dood, ienzaamheid, mèensen an de raand van de samenleving en de stoere verholding tussen mannen en vrouwlu.<ref>Stieneke Boerma en Rouke Broersma (1993), ''Drèentse schrieverij'', Zuudwolde: Het Drentse Boek, p. 81-89</ref>

Koster was coördinator van de lesboeken [[Noordenvelds]] en [[Midden-Drèents]]. Hij was ien van de samenstellers van een cursus Drèentse spelling en een literatuurcursus veur [[RTV Noord|Radio Noord]]. Vanof 1986 schreef e [[nöalstukken|columns]] veur de [[Drentse Courant]] en 't [[Dagblad van het Noorden]]. Ok hef e van veul Drèentse publicaties corrector of endredacteur ewest.<ref>Stieneke Boerma en Rouke Broersma (1993), ''Drèentse schrieverij'', Zuudwolde: Het Drentse Boek, p. 84</ref>

Mit de schriever [[Anne Doornbos]] richtte Koster in 2005 't [[Nei Drèents Geneutschap]] op, det een contactpunt wol wezen veur Drèentse schrievers en aandere streektaalactivisten.<ref>Stichting Drentse Taol: Proclamaotie van oprichten van 't Nei Drèents Geneutschap</ref>

==Oprichten van Roet==
In 1979 kwaamp 't Koster in een café in Stad in 't zin um een literair tiedschrift in 't Drèents te maken. Zien kammeraod, de [[Twente|Twèentse]] schriever [[Ton Kolkman]], was daoraover vortdaolijk enthousiast. Dezölfde dag wördden 't eerste nummer van 't nog altied bestaonde tiedschrift ''[[Roet (tiedschrift)|Roet]]'' in mekare ezet. ''Roet'' zette hum, krek as zien Grunneger veurloper ''[['t Swieniegeltje]]'', of tègen verstikkend conservatieve schrieverije. Véur 't oprichten van ''Roet'' zat Koster ok in de redactie van 't kört verschienende tiedschrift ''[[De Pennevogel]]'', daor as wark in stund in verscheiden [[Nedersaksisch]]e variaanten van Nederlaand en Duutslaand, en det dezölfde uutgaankspunten had as '' 't Swieniegeltje''.

''Roet'' had in 't begun veural een satirische inslag en bood een stee an moderne, maanks controversiële thema's - veur 't eerst binnen de Drèentstalige schrieverije. 't Oldere, meer beholdende Drèentstalige blad ''[[Oeze Volk / Maandewark|Oeze Volk]]'' was Koster aldeur minder naor 't zin. ''Roet'' naamp eerst allent Drèentstalig wark op, later ok wark in aandere [[streektaal|streektalen]] en in 't Nederlaands. Koster hef twintig jaor laank redacteur ewest van 't blad. In 2004 stelde hij een bloemlezing samen uut 25 jaor ''Roet'', mit as titel ''Strèupers van de taol''.<ref name="huus" />

==Koster en de Drentse Schrieverskring==
Koster vund det de in 1953 operichte [[Drentse Schrieverskring]], daor as e bij was egaone, veural leden had die niet in schrieverije van kwaliteit interesseerd waren. Partie leden wolden hum vanwege de aord van zien schrieverije royeren, mar in 1991 wördden hij onder 't veurzitterskop van [[Klaas Kleine]] ekeuzen töt volmacht.

Toe as der in 1992 drokte ontstund umdet een antal leden de schriever en politicus [[Lukas Koops]] niet as veurzitter wolden hebben, steunde hij Koops. Toe as Koster miende det de Schrieverskring hum verbeud um hum kritisch uut te laoten aover aandere leden, stapte hij deruut.<ref>Stieneke Boerma en Rouke Broersma (1993), ''Drèentse schrieverij'', Zuudwolde: Het Drentse Boek, p. 73-74</ref>

==Uutgaven van en aover Koster==
Koster zien wark is, mit uutzundering van de intussen ebundelde gedichten, miest nog verspreid verschenen. In 1995 publiceerde hij bij uutgeverije [[Het Drentse Boek]] ''Zölfportret mit sparzegelties''. Hij maakte de eerste Drèentse stripvertaling, 't [[Suske en Wiske]]-album ''Het hondeparadies'' (Grunning, 1998) en schreef de Nederlaandstalige monografie ''Tegen de stroom in. Het kunstenaarschap van Rudi Seidel'' (Zuudwolde, 1998).<ref>[https://www.huusvandetaol.nl/schrievers/koster-martin-1950/ Huus van de Taol aover Martin Koster]</ref> De bundel ''Hotel an 't spoor'', mit zien gedichten van de leste dartig jaor, kwaamp in 2010 bij Het Drentse Boek uut.<ref>Ankondiging van ''Hotel an 't spoor'' op de webstee van Het Drentse Boek</ref> Mit dizze bundel wun Koster in 2011 de [[Dagblad van het Noorden Streektaalpries]], in de kattegorie proza en poëzie.

In 2017 verscheen bij Het Drentse Boek ''Oostwaartsch! Grensverkennings van een Sudentendrent'', een reisverslag diels in 't Nederlaands, diels in 't Drèents eschreven. In 2020 kwaamp, ok bij Het Drentse Boek, ''Ik trap hum an'' uut, een keuze uut de columns die Koster onder de name Sjarlefrans schreef veur 't [[Dagblad van het Noorden]]. In detzölfde jaor verscheen van Koster en [[Jan Harbers]] ''Een goed stuk vleis: Drents volkstiedschrift'': gedichten, körte verhalen en aandere stokkies onder pseudonieme redactie van Lodewijk van Heiden en John Harbours.

't Roetnummer van winter 1999/2000 stund in 't tieken van Koster zien ofscheid as heufdredacteur. Wark van hum is in det nummer bijien ebracht mit as titel ''Ave Reest''. In 2006 verscheen bij de Stichting Drentse Taol (vandage 't [[Huus van de Taol]]) een schrieverspetret op dvd aover Koster.<ref name="huus" />

==Citaoten==
*''Schrieven in 't Drèents, 't is en blef een aparte angelegenheid. En dat stiet mij an. Ik holle wel van apartigheid. 't Is de sjeu van 't levent.''<ref>Rouke Broersma (samenstelling en inleiding) (2003), ''Scheupers van de taol: bloemlezing van de Drèentse Schrieverij 1837-2003'', Zuudwolde: Het Drentse Boek, p. 182</ref>

*''Ik, Meine Roswinkel, weur geboren an de Heufdvaort, een kilometer of dreie ten zuden van de Riest, en achterof zuj zeggen kunnen da'k miene hiele levent een Veendrent ebleven bin. En dan bedoel ik da'k ruumte neudig bin, da'k zeggen wil wat mij niet anstiet, da'k mij niet begraven laoten wil in 't ien of aandere zaanddörp daor aj gien privé-levent hebben kunt, daor aj mit alles mitandoen mut. Ik mut niks, niente. Ik bin zölf baos.''<ref>Martin Koster (1995), ''Zölfportret mit sparzegelties'', Zuudwolde: Het Drentse Boek, p. 11</ref>

== Rifferenties ==
<references>
 <ref name="Koster2010">Martin Koster (2010), ''Hotel an 't spoor'', Beilen: Stichting Het Drentse Boek</ref>
 <ref name="huus">Stichting Drentse Taol aover Martin Koster</ref>
</references>

==Uutgaonde verwiezingen==
*[https://www.huusvandetaol.nl/schrievers/koster-martin-1950/ Huus van de Taol aover Koster]
*[https://www.youtube.com/watch?v=Y4FvHk1PTRw Koster drag gedichten veur]
*[https://www.youtube.com/watch?v=RjehwTZqVIk Veurelezen fragment uut Koster zien novelle ''Zölfportret mit sparzegelties'']

{{Dia|Dit artikel is eschreven in 't [[Zuudwest-Drèents]].}}

[[Kategorie:Drèents artikel|Koster, Martin]]
[[Kategorie:Schriever in 't Drèents|Koster, Martin]]
