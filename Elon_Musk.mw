[[Bestaand:SpaceX_CEO_Elon_Musk_visits_N%26NC_and_AFSPC_%28190416-F-ZZ999-006%29_%28cropped%29.jpg|thumb|right|250px|Elon Musk]]

'''Elon Reeve Musk''' ([[Pretoria]], den [[28. juni]] van [[1971]]) is nen [[süüdafrika]]ansk-[[kanada|kanadeesk]]-[[Vereynigde Ståten|amerikaansken]] underneamer. Hee is den grundlegger van [[SpaceX]] en medbedenker en grundlegger van [[Zip2]]. Musk is ouk höyvd van et elektriske automark [[Tesla Motors, Inc.|Tesla]], wåras hee en jår nå grundlegging by in küm, med as vöärwaerde dat hee sik ouk uprichter van Tesla nömen mag. Ouk is hee grundlegger van X.com, wat later te houpe med Confinity Inc. wyder güng as [[PayPal]]. Hee is algemeyn direktöör en höyvd untwarp van SpaceX, algemeyn direktöör en produktuntwarper vöär Tesla en vöärmålig vöärsitter van SolarCity, vöärdat Tesla dat oavernöäm. Ouk grundden hee [[The Boring Company]] en hülp hee [[Neuralink]] en [[OpenAI]] in de beyne. Med ne skatte nettowaerde van ümmerekkend 247 miljard euro was Musk in december [[2021]] den ryksten man van de wearld.

==Leavensbeskryving==
Musk hevt nen kanadeesken moder en süüdafrikaansken vader. Hee groiden up in Pretoria in Süüdafrika. Hee was kort by de Universiteit van Pretoria, mär tröäk med 17 jår nå Kanada üm under den deenstplicht uut te kummen. hee skreav sik in by den Universiteit van Queen's en wesselden twey jår later oaver up den Universiteit van Pennsylvania. Dår haalden hee syne bachelorskappen in [[ekonomy]] en [[natuurkünde]]. In [[1995]] tröäk hee når den ståt [[Kalifornie]] üm sik in te skryven by de Universiteit van Stanford, mär bedachten sik en begünde med syn bröder Kimbal en softwarebedryv Zip2. In [[1999]] wör dat bedryv vöär sou'n 271 miljoon euro oaverkocht döär [[Compaq]]. Etselvde jår stichten Musk den onlinebank X.com, wat in [[2000]] samengüng med Confinity under den name PayPal. Dat bedryv wör in [[2002]] vöär 886 miljoon euro verkocht an [[Ebay]].

In datselvde jår grundden Musk SpaceX, en luchtvårtfabryk en rüümdevårt-bedryv, wårvan as hee noch CEO en CTO is. In [[2004]] güng hee by Tesla Motors Inc. warken as vöärsitter en productuntwikkelder. In [[2008]] wör hee der algemeyn direktöör. Underwyl, in [[2006]], helpeden hee SolarCity van de grund, en bedryv in sünnetechnology wat later wör oaverenöämen döär Tesla en voordan güng as Tesla Energy. In [[2015]] hülp hee OpenAI uprichten, en undersööksbedryv sünder winstougmark dat gangs is med vreandelike [[kunstklookde]]. In [[2016]] stichtden hee Neuralink, en bedryv in neurotechnology wat gangs is med apparaten dee verbinding künnet leggen tüsken harsens en komputers. Ouk richtden hee The Boring Company up, en bedryv wat sik toolegt up tünnels maken. Musk wil wark maken van de Hyperloop, nen hougesnelheidstrein in nen vakuumtünnel.

==Musk in upspraak==
Musk krigt regelmåtig krityk oaver syne ungewoane en unweatenskappelike standpünten en publyke uutspattingen. In 2018 kreag hee nen claim an de bukse vöär smaad, do as hee nen [[Vereynigd Köäningryk|britsken]] grottendeskundigen swart makeden den as hülpen had by de [[grotredding van Tham Luang]]; uuteandelik köäs de jury in kalifornie de kante van Musk. En etselvde jår wör hee aneklaagd döär de SEC, ne amerikaanske kommissy vöär beveliging en uutwesseling, ümdat hee der nen valsken [[twitter|tweet]] uutedån had dat hee geld upsyd esat had üm selv Tesla oaver te koupen. Hee skikkeden med de SEC döär tydelik terügge te treaden as vöärman van Tesla en te beloaven dat hee minder solde twitteren. Musk hevt misinformaty verspreided oaver de [[COVID-19]]-pandemy en krigt regelmåtig kenners van byvöärbeald künstklookde, [[kryptogeld en [[oapenbår vervoor]] up de achterste beyne.

[[Kategorie: Tweants artikel]]
[[Kategorie: Ondernemer]]
