{{Wiu}}

'''Johannes (Hans) Heyting''' ([[Beilervoart]], [[13 augustus]] [[1918]] - [[9 juni]] [[1992]]) was een [[Drenthe|Drèentse]] dichter, teneel- en radioskriever en skilder.

==Jongensjaoren==
Hans Heyting is geboren an de Beilervaort, niet wied van [[Beilen]]. Hi'j greuiden op ien een aarm, streng geriffemeerd gezin. Zien va was klompenmaker en zundagsskilder, en streupten um wat bi'j te verdienen. Toe as Hans um-en-bi'j tien jaor was, störf zien va, en hiernao vervreemden Hans van zien nöst. Hi'j mös van de ambachtsskoele of naodet hi'j 't fietsenhok opebleuzen had mit een zölf emeuken bom.

==An 't skildern==
Bi'j de kunstenaor en tekenmeister [[Louis Kortenhorst]] wördden hi'j opeleid töt kunstskilder. De journalist-godsdienstleraar [[G.A. de Ridder]] bracht hum töt de literatuur. Ien 1944 mös Heyting onderduken ien [[Börger]]. Vlak nao de oorlog hef hi'j nog eben weerum ewest ien Beilen, mar hi'j had te veule lillijke herinneringen an zien geriffemeerde jeugd. Hi'j gunk terogge hen Börger, daoras e de rest van zien leben blieben zol. Ien de jaoren nao de oorlog skilderden Hans Heyting en slöt hi'j hum an bi'j 't [[Drents Schildersgenootschap]]. Ien 't tiedskrift [[Erica_(tiedskrift)|Erica]], det as e ien 1945 hölp oprichten, ien [[Maandblad Drenthe]] en ien de [[Nieuwe Drentsche Volksalmanak]] skreef e oaver skilderkunst. Ien 1946 woonden hi'j een toertien samen mit de skilder [[Anton Heyboer]]. Ien 't zölfde jaor richtten hi'j [[De Drentse Schilders]] op. Mar hi'j vund staorigan det hi'j veur 't skilderen niet genog talent had.

==An 't skrieben==
Heyting was regisseur van de Börger rederijkerskamer. Ien 1950 sprung hi'j van 't podium en blesseerden hum slim: haoste een jaor mös hi'j ien 't ziekenhuus blieben. Daor begun e te skrieben, onder meer 't teneelstok ''De vrömde vögel''. Veur de Regionale Omroep Noord en Oost [[RONO]], een veurloper van Radio TV Drenthe, gunk e skrieben en optreden: sketsen, heurspullen en cultureel-informatieve programma's. Ien 't Maondblad in de Drentse Taol [[Oeze Volk]], det hi'j ok mit oprichtten, stunden zien eerste gedichten. Vanof 1980 publiceerden hi'j ok ien 't Drents Letterkundig Tiedschrift [[Roet]].

Heyting trouwden ien 1953. Een bulte van zien skilderi'jen gungen verleuren toe as de Museumboerderij daor hi'j ien woonden ien 1967 ofbraandden. Hiernao gunk e nog meer skrieben.

Ien 't centrum van Börger stiet sund 1996 een börstbeeld van Heyting deur Bert Kiewiet. Daorop stiet oaver hum: ''"Schriever, dichter, bewaorder van de Drèentse taol. Medeoprichter van het Drèentse maondblad OEZE VOLK. De stichting Oeze Volk hef dit gedenkteken hier deelzet bij heur 40 jarig bestaon. Um Hans te eren veur zien dèeinsten an Drenthe en zien taol bewezen."'' <ref>http://www.drenthe-in-beeld.nl/Borger%20Hans%20Heyting.php</ref>

Ien 2004 meuk de producent en streektaalanfieteraor [[Albert Haar]] een skrieverspetret op video van Heyting, det deur 't Centrum veur Taol en Letterkunde [[Drentse Taol]] verspreid wördt.

In 2005 hef de prissentaotsie van de neie bundel west: 'De dichter en de wichter, ’t verzaomelde waark van Hans Heyting'. ’t Is bijmekaor zöcht en veurzeein van een inleiding, een biografie en een bibliografie deur Dr. Henk Nijkeuter.

==Betiekenisse==
Mit betrekking töt Heyting zien skilderwark skrif Stichting Drentse Taol van zien ''"kunstzinnige tekörtkommings"'', mar oaver zien skrieveri'je luudt 't oordiel: ''"Zien Drèentstaolige gedichten heuren tot ’t beste dat er in ’t Drèents schreven is."'' <ref>[http://www.drentsetaol.nl/schrieverij/schrievers/hans_heijting.htm ''Hans Heijting'' (sic) ''(1918-1992). Schriever van de maond oktober 2005'', stokkien van Drentse Taol]</ref>

==Uutegeben wark==
* ''Op de gribbelgrap'' (1968, bloemlezing veur kiender)
* ''Tweetalig'' (1970, dichtbundel, mit Hans Werners ([[Gerard Nijenhuis]]))
* ''Spiegelschrift'' (1977, dichtbundel)
* ''Kleutervertelboek van de biebelse geschiedenis - in het Drents an de kinder verteld deur Hans Heyting'' (1979, Drèentse vertaling van Anne de Vries zien biebel veur kiender)
* ''Marcus, een Drentse vertaoling'' (1981, mit [[G.H. Kocks]], G. Nijenhuis en [[K. Sluiter]])
* Negen kienderboeken ien 't Nederlaands tussen 1970 en 1983
* ''Toegift'' (1986, dichtbundel)

==Verwiezings==
<div class="references-small">
<references/>
</div>

==Bronnen==
* ''Scheupers van de taol: Bloemlezing van de Drèentse Schrieverij 1837-2003'', bi'j menare zöcht en ieneleid deur Rouke Broersma, Het Drentse Boek, Zuudwolde, 2003 (p. 79-86)
* ''Hans Heijting'' (sic) ''(1918-1992). Schriever van de maond oktober 2005'', stokkien van Drentse Taol

[[Kattegerie:Drèents artikel|Heyting, Hans]]
[[Kattegerie:Drenthe|Heyting, Hans]]
[[Kattegerie:Nederlaandse schriever|Heyting, Hans]]
[[Kattegerie:Letterkunde|Heyting, Hans]]
