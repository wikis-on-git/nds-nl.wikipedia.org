{{Wiu}}

'''Johannes (Hans) Heyting''' ([[Beilervoart]], [[13 augustus]] [[1918]] - [[9 juni]] [[1992]]) was een [[Drenthe|Drèentse]] dichter, teneel- en radioskriever en skilder.

==Jongensjaoren==
Hans Heyting is geboren an de Beilervaort, niet wied van [[Beilen]]. Hi'j greuiden op ien een aarm, streng geriffemeerd gezin. Zien va was klompenmaker en streupten um wat bi'j te verdienen. Ien zien vri'je tied schilderden en tiekenden hi'j. Toe as Hans um-en-bi'j tien jaor was, störf zien va, en hiernao vervreemden Hans - die een ofkeer had van de verstikkende sfeer op de geriffemeerde skoele - van zien nöst. Hi'j mös van de ambachtsskoele op [['t Oveine]] of naodet hi'j 't fietsenhok opebleuzen had mit een zölf emeuken bom. Deur allerhaand contacten buten 't gezien naamp e ofstaand van zien achtergrond, daor as e later radicaal mit brak.

==An 't skildern==
Deur een vergreuiing an de rogge kun Heyting gien zwaor lichamelijk wark doen. Bi'j de kunstenaor en tekenmeister [[Louis Kortenhorst]] wördden hi'j opeleid töt kunstskilder. Hi'j skildern veural kienderpertretten. De journalist-godsdienstleraar [[G.A. de Ridder]], wie zien kiender hi'j skildern, bracht hum töt de literatuur. Heyting zien belangstelling veur kunst en literatuur greuiden wieder toe as e kunnigheid kreeg an de letterkundige [[Hendrik Fernhout]].

Heyting raakten bevrund mit Ina Konings, een buurmaagien van de Heytings. Hi'j skildern en tiekenden heur, en ien zien latere wark, jeugdboeken en gedichten hef zie een veurname stee. 't Estörben wichien is een slim belangriek thema ien Heyting zien wark, en iederiene hef altied edacht det dit wichien Ina Konings was, waorvan Heyting zee det zie estörben was op heur veertiende. Ien 't Overzichtswark ''Drèentse schrieverij'' (kiekt bi'j de bronnen) lees ie: ''"['t Dochterie Konings] is 't vro störven wichie daor de dichter over schrif. Vaoder en kinder Konings kwamen te starven an 'n doetiends nog ongeneeslijke vörm van tbc."'' <ref>''Heufdstuk 13. Taolmuziek veur 't wichie: Hans Heyting'', ien: Stieneke Boerma en Rouke Broersma (1993), ''Drèentse schrieverij'', Zuudwolde: Stichting Het Drentse Boek (p. 120)</ref> De literatuurhistoricus [[Henk Nijkeuter]] hef ien 2005 vastesteld det zie nog leefden. <ref>http://www.drentsetaol.nl/schrieverij/schrievers/hans_heijting.htm</ref>

Ien 1944 mös Heyting onderduken ien [[Börger]]. Vlak nao de oorlog hef hi'j nog eben weerum ewest ien Beilen, mar hi'j had te veule lillijke herinneringen an zien geriffemeerde jeugd. Hi'j gunk terogge hen Börger, daoras e de rest van zien leben blieben zol. Ien de jaoren nao de oorlog skilderden Hans Heyting en slöt hi'j hum an bi'j 't [[Drents Schildersgenootschap]]. Ien 't tiedskrift [[Erica_(tiedskrift)|Erica]], det as e ien 1945 hölp oprichten, ien [[Maandblad Drenthe]] en ien de [[Nieuwe Drentsche Volksalmanak]] skreef e oaver skilderkunst. Ien 1946 woonden hi'j een toertien samen mit de skilder [[Anton Heyboer]] ien 't Gruune Kruusgebouw. Ien 't zölfde jaor richtten hi'j [[De Drentse Schilders]] op. Mar hi'j vund staorigan det hi'j veur 't skilderen niet genog talent had.

==An 't skrieben==
Heyting was regisseur van de Börger rederijkerskamer. Ien 1950 sprung hi'j van 't podium en blesseerden hum slim: haoste een jaor mös hi'j ien 't ziekenhuus blieben. Daor begun e te skrieben, onder meer 't teneelstok ''De vrömde Veugel'', det e zölf zol regisseren. Veur de Regionale Omroep Noord en Oost [[RONO]], een veurloper van Radio TV Drenthe, gunk e skrieben en optreden: sketsen, heurspullen en cultureel-informatieve programma's. Ien zien heurspullen ''Schuppen is troef'' en Bij de Scheerbaos'' speulden hi'j zölf mit. Zien eerste gedichten stunden ien 't Maondblad in de Drentse Taol [[Oeze Volk]], det hi'j ok mit oprichtten en daoras e een poze redacteur van was. Vanof 1980 publiceerden hi'j ok ien 't Drents Letterkundig Tiedschrift [[Roet]].

Heyting trouwden ien 1953. Een bulte van zien skilderi'jen gungen verleuren toe as de Museumboerderij daor hi'j ien woonden ien 1967 ofbraandden. Hiernao legden hi'j hum nog meer op 't skrieben toe, en ''"staodigiesan kreeg zien wark literaire inhold"''. <ref>''Heufdstuk 13. Taolmuziek veur 't wichie: Hans Heyting'', ien: Stieneke Boerma en Rouke Broersma (1993), ''Drèentse schrieverij'', Zuudwolde: Stichting Het Drentse Boek (p. 120)</ref> Zien mieste boeken verskenen ien de jaoren seubentig en begun tachtig - de tied van dichtbundels, vertalings en negen kienderboeken. Zien kienderboeken skreef e ien 't [[Nederlaands]], wieder alles ien 't [[Drèents]]. Ien de leste jaoren van zien leben trök Heyting hum terogge. Lichamelijk wördden hi'j aal minder; hi'j störf ien juni 1992.

==Nao zien hengaon==
Ien 't centrum van Börger stiet sund 1996 een börstbeeld van Heyting deur Bert Kiewiet. Daorop stiet oaver hum: ''"Schriever, dichter, bewaorder van de Drèentse taol. Medeoprichter van het Drèentse maondblad OEZE VOLK. De stichting Oeze Volk hef dit gedenkteken hier deelzet bij heur 40 jarig bestaon. Um Hans te eren veur zien dèeinsten an Drenthe en zien taol bewezen."'' <ref>http://www.drenthe-in-beeld.nl/Borger%20Hans%20Heyting.php</ref>

Ien 2004 meuk de producent en streektaalanfieteraor [[Albert Haar]] een skrieverspetret op video van Heyting, det deur 't Centrum veur Taol en Letterkunde [[Drentse Taol]] verspreid wördt.

Ien 2005 publiceerden de uutgeveri'je [[Het Drentse Boek]] ''De dichter en de wichter: verzamelde gedichten van Hans Heyting'', bi'j mekaar ezöcht en verzien van een ienleiding, een lebensbeskrieving en een bibliografie deur Henk Nijkeuter. Hierin wördden ok ongepubliceerd wark openeumen.

==Betiekenisse==
Mit betrekking töt Heyting zien skilderwark skrif Stichting Drentse Taol van zien ''"kunstzinnige tekörtkommings"'', mar oaver zien dichteri'je luudt 't oordiel: ''"Zien Drèentstaolige gedichten heuren tot ’t beste dat er in ’t Drèents schreven is."'' <ref>[http://www.drentsetaol.nl/schrieverij/schrievers/hans_heijting.htm ''Hans Heijting'' (sic) ''(1918-1992). Schriever van de maond oktober 2005'', stokkien van Drentse Taol]</ref> 't Overzichtswark ''Drèentse schrieverij'' stelt det Heyting ien zien kienderboek ''Esther en het geheim van opa'' (1983) ''"as kinderschriever op het niveau van [[Guus Kuyer]]"'' kump. <ref>''Heufdstuk 13. Taolmuziek veur 't wichie: Hans Heyting'', ien: Stieneke Boerma en Rouke Broersma (1993), ''Drèentse schrieverij'', Zuudwolde: Stichting Het Drentse Boek (p. 121)</ref>

==Uutegeben wark==
* ''Op de Gribbelgrab, verhalen, gedichten en riempies van Drense dialectschrievers bij 'n kanner gaard deur Hans Heyting'' (1968)
* ''Tweetalig'' (1970, dichtbundel, mit Hans Werners (ps. van [[Gerard Nijenhuis]]))
* ''Spiegelschrift'' (1977, dichtbundel)
* ''Kleutervertelboek van de biebelse geschiedenis - in het Drents an de kinder verteld deur Hans Heyting'' (1979, Drèentse vertaling van Anne de Vries zien biebel veur kiender)
* ''Marcus, een Drentse vertaoling'' (1981, mit [[G.H. Kocks]], G. Nijenhuis en [[K. Sluiter]])
* Negen kienderboeken ien 't Nederlaands tussen 1970 en 1983
* ''Toegift'' (1986, dichtbundel)
* ''Dubbelfocus'' (1986)

==Bronnen==
* ''Heufdstuk 13. Taolmuziek veur 't wichie: Hans Heyting'', ien: Stieneke Boerma en Rouke Broersma (1993), ''Drèentse schrieverij'', Zuudwolde: Stichting Het Drentse Boek (p. 119-130)
* Broersma, Rouke (red.) (2003), ''Scheupers van de taol: Bloemlezing van de Drèentse Schrieverij 1837-2003'', Zuudwolde: Het Drentse Boek (p. 79-86)
* ''Hans Heijting'' (sic) ''(1918-1992). Schriever van de maond oktober 2005'', stokkien van Drentse Taol

==Verwiezings==
<div class="references-small">
<references/>
</div>

[[Kattegerie:Drèents artikel|Heyting, Hans]]
[[Kattegerie:Drenthe|Heyting, Hans]]
[[Kattegerie:Nederlaandse schriever|Heyting, Hans]]
[[Kattegerie:Nederlaandse schilder|Heyting, Hans]]
[[Kattegerie:Letterkunde|Heyting, Hans]]
