'''Hans Heyting''' (geboren as '''Johannes Heijting''') ([[Beilervoart]], [[13 augustus]] [[1918]] - [[Assen]], [[9 juni]] [[1992]]) was een [[Drenthe|Drèentse]] dichter, teniel- en radioskriever en skilder.

==Jongensjaoren==
Hans Heyting is geboren an de Beilervaort, niet wied van [[Beilen]]. Hi'j greuiden op ien een aarm, geriffemeerd gezin. Zien va was klompenmaker en streupten um wat bi'j te verdienen. Ien zien vri'je tied skilderden en tiekenden hi'j. Toe as Hans um-en-bi'j tien jaor was, störf zien va, en hiernao vervreemden Hans - die een ofkeer had van de verstikkende sfeer op de geriffemeerde skoele - van zien nöst. Hi'j mös van de ambachtsskoele op [['t Oveine]] of naodet hi'j 't fietsenhok opebleuzen had mit een zölf emeuken bom. Deur allerhaand contacten buten 't gezien naamp e ofstaand van zien achtergrond, daor as e later radicaal mit brak.

==An 't skildern==
Deur een vergreuiing an de rogge kun Heyting gien zwaor lichamelijk wark doen. Bi'j de kunstenaor en tekenmeister [[Louis Kortenhorst]] ien Assen wördden hi'j opeleid töt kunstskilder. Hi'j skildern veural kienderpertretten. De journalist-godsdienstleraar [[G.A. de Ridder]], wie zien kiender hi'j skildern, bracht hum töt de literatuur. Heyting zien belangstelling veur kunst en literatuur greuiden wieder toe as e kunnigheid kreeg an de letterkundige [[Hendrik Fernhout]], die as ien de psychiatrische inrichting Beileroord verpleegd wördden. Dizze bracht hum veural mit [[Rainer Maria Rilke|Rilke]] ien de kunde.

Heyting raakten bevrund mit Ina Konings, een buurmaagien van de Heytings. Hi'j skildern en tiekenden heur, en ien zien latere wark, jeugdboeken en gedichten hef zie een veurname stee. 't Estörben wichien is een slim belangriek thema ien Heyting zien wark, en iederiene hef altied edacht det dit wichien Ina Konings was, waorvan Heyting zee det zie estörben was op heur veertiende. Ien 't Overzichtswark ''Drèentse schrieverij'' (kiekt bi'j de bronnen) lees ie: ''"['t Dochterie Konings] is 't vro störven wichie daor de dichter over schrif. Vaoder en kinder Konings kwamen te starven an 'n doetiends nog ongeneeslijke vörm van tbc."'' <ref>''Heufdstuk 13. Taolmuziek veur 't wichie: Hans Heyting'', ien: Stieneke Boerma en Rouke Broersma (1993), ''Drèentse schrieverij'', Zuudwolde: Stichting Het Drentse Boek (p. 120)</ref> De literatuurhistoricus [[Henk Nijkeuter]] hef ien 2005 vastesteld det 't maagien nog leefden. <ref>http://www.drentsetaol.nl/schrieverij/schrievers/hans_heijting.htm</ref>

==Hen Börger==
Ien 1944 deuk Heyting onder ien [[Börger]]. Hieroaver hef e ezegd: ''"In 't lest van de oorlog, in 1944, kreeg ik gedonder mit de moffen. Ik leup vrij rond en dat mug toen niet meer. Ik was bang, um oppakt te worden."'' <ref>''Drenthe'' 62 (1991) november/december 9</ref> Vlak nao de oorlog hef hi'j nog eben weerum ewest ien Beilen, mar hi'j had te veule lillijke herinneringen an zien geriffemeerde jeugd. Hi'j gunk terogge hen Börger, daoras e de rest van zien leben blieben zol. Ien de jaoren nao de oorlog skilderden Hans Heyting en slöt hi'j hum an bi'j 't [[Drents Schildersgenootschap]]. Ien 't tiedskrift [[Erica_(tiedskrift)|Erica]], det as e ien 1945 hölp oprichten, ien 't [[Drenthe_(tiedschrift)|maondblad Drenthe]] en ien de [[Nieuwe Drentsche Volksalmanak]] skreef e oaver skilderkunst. Ien 1946 woonden hi'j een toertien ien 't Gruune Kruusgebouw mit de skilder [[Anton Heyboer]], die zien belangstelling veur Drenthe was anefieterd deur de brieven van [[Vincent van Gogh]] an zien breur Theo. Ien 't zölfde jaor richtten Heyting mit de veriening [[De Drentse Schilders]] op (ien 1953 ontbunden) en exposeerden hi'j ien Assen. Mar hi'j vund staorigan det hi'j veur 't skilderen niet genog talent had. Hi'j trouwden ien 1954 mit Wilhelmina Carolina Hilverink uut [[Hengel_(Oaveriessel)|Hengel]].

Heyting zien skilderi'jen bint verspreid oaver particulier bezit (pertretopdrachten). Een bulte gung verleuren toe as de Museumboerderij daor hi'j ien woonden ien 1967 ofbraandden. Een enkel stilleben det oaverebleben is, lat zien det Heyting verwant was mit 't [[magisch realisme]]. <ref>''Heufdstuk 13. Taolmuziek veur 't wichie: Hans Heyting'', ien: Stieneke Boerma en Rouke Broersma (1993), ''Drèentse schrieverij'', Zuudwolde: Stichting Het Drentse Boek (p. 125)</ref> Nao dizze braand legden Heyting hum nog meer op 't skrieben toe, en ''"staodigiesan kreeg zien wark literaire inhold"''. <ref>''Heufdstuk 13. Taolmuziek veur 't wichie: Hans Heyting'', ien: Stieneke Boerma en Rouke Broersma (1993), ''Drèentse schrieverij'', Zuudwolde: Stichting Het Drentse Boek (p. 120)</ref>

==An 't skrieben==
Heyting was regisseur van de Börger [[rederijkerskamer]]. Ien 1950 sprung hi'j van 't podium en blesseerden hum slim: haoste een jaor mös hi'j ien 't ziekenhuus blieben. Daor skreef e onder meer 't tenielstok ''De vrömde vögel'', det e zölf zol regisseerden en det ien 1951 deur de Börger rederijkerskamer opevuurd wördden. Veur de Regionale Omroep Noord en Oost [[RONO]], een veurloper van Radio TV Drenthe, gunk e skrieben en optreden: sketsen, heurspullen en cultureel-informatieve programma's. Ien zien heurspullen ''Schuppen is troef'' en ''Bej (bij) de scheerbaos'' speulden hi'j zölf mit. Hi'j wördden ien Drenthe een populaire radiospreker.

Zien eerste gedichten stunden ien 't Maondblad in de Drentse Taol ''[[Oeze Volk]]'', det hi'j ok mit oprichtten en daoras e een poze redacteur van was. Vanof 1980 publiceerden hi'j ok ien 't Drents Letterkundig Tiedschrift ''[[Roet]]''. Ien Heyting zien gedichten onderscheidt Henk Nijkeuter twee heufdthema's: ''"het veilige huis, tegenover de domme, beangstigende buitenwereld"'' en ''"het gestorven meisje"''. <ref>Nijkeuter, Hendrik (2001), ''De "pen gewijd aan Drenthe's dierbren grond" : literaire bedrijvigheid in de Olde Lantschap, 1816-1956'', Grunning: RUG (dissertatie, p. 560)</ref> Van 't eerste thema is 't gedicht ''Spiegelschrift'' een goed veurbeeld:

:''Wij wilt gaern nog lang''
:''bij 'n kanner blieven''
:''oeze haomele lieven tegen''
:''mekaor drukken, stief en''
:''toch zacht en naor de zang''
:''van de wind en de regen''
:''lustern en op de beslagen''
:''roeten de woorden schrieven''
:'' 'hier schoelt twee kinder: wezen' ''
:''opboeten is 't spiegelschrift''
:''een aander huuft 't niet lezen.''

Heyting zien gedichten drokt vake hiel persoonlijke gevulens uut, wat aj toendertied ien de Drèentse poëzie niet vake zag. <ref>Nijkeuter, Hendrik (2001), ''De "pen gewijd aan Drenthe's dierbren grond" : literaire bedrijvigheid in de Olde Lantschap, 1816-1956'', Grunning: RUG (dissertatie, p. 560)</ref>

Onder 't pseudoniem Hans Heideknupper skreef Heyting nonsens-poëzie die verspreid epubliceerd wördden. Een bundel gniezerties, ''Het malle vel'', had e as manuscript klaorliggen mar is nooit uutegeben. Wieder stelde Heyting verskeiden bloemlezings van gedichten samen.

Zien mieste boeken verskenen ien de jaoren seubentig en begun tachtig - de tied van dichtbundels, vertalings en negen kienderboeken. Zien kienderboeken skreef e ien 't [[Nederlaands]], wieder alles ien 't [[Drèents]]. ''Om je dood te schamen'' wördden deur kiender ejureerd en ekeuzen töt 't beste kienderboek van 1979; een jaor later kreeg ''Eva en Bert alleen'' dezölfde onderskeiding. Van zien eerste kienderboeken hef Heyting later ofstaand eneumen: hi'j vund det de uutgebers hum te veule beparkings hadden opelegd.

Ien 1974 kreeg Heyting de Culturele Prijs van Drenthe, en ien 1974 kreeg e een keuninklijke onderskeiding. Ien de leste jaoren van zien leben trök Heyting hum terogge. Lichamelijk wördden hi'j aal minder; hi'j störf ien juni 1992.

==Nao zien hengaon==
Een paar maond nao zien dood wi'jdden 't tiedskrift ''Roet'' een themanommer an Heyting.

Ien 't centrum van Börger stiet sund 1996 een börstbeeld van Heyting deur Bert Kiewiet. Daorop stiet oaver hum: ''"Schriever, dichter, bewaorder van de Drèentse taol. Medeoprichter van het Drèentse maondblad OEZE VOLK. De stichting Oeze Volk hef dit gedenkteken hier deelzet bij heur 40 jarig bestaon. Um Hans te eren veur zien dèeinsten an Drenthe en zien taol bewezen."'' <ref>http://www.drenthe-in-beeld.nl/Borger%20Hans%20Heyting.php</ref>

Ien 2004 meuk de producent en streektaalanfieteraor [[Albert Haar]] ien opdracht van 't Centrum veur Taol en Letterkunde [[Drentse Taol]] een skrieverspetret op video van Heyting. 't Petret, det deur Drentse Taol verspreid wördt, is onderdiel van tien videopetretten van bekende Drèentse skrievers.

De uutgeveri'je [[Het Drentse Boek]] publiceerden ien 2005 ''De dichter en de wichter: verzamelde gedichten van Hans Heyting'', bi'j mekaar ezöcht en veurzien van een ienleiding, een lebensbeskrieving en een bibliografie deur Henk Nijkeuter. Hierin wördden ok ongepubliceerd wark openeumen.

Ien 2006 hebt een köppel Drèentse organisaties een luuster-cd emeuken waorop de Drèentse skrievers [[Jannie Boerema]], [[Marga Kool]], [[Lukas Koops]], [[Martin Koster]], [[Gerard Nijenhuis]], [[Suze Sanders]] en [[Rieks Siebering]] elk een paar gedichten van Heyting veurlezen. De cd ''Drentse dichters lezen: Hans Heyting'' is mit ''Roet'' verspreid en wördt deur [[Het Drentse Boek]] verköcht.

==Betiekenisse==

Heyting zien vrogge tenielwark wördden al goed ontvangen: 't maondblad Drenthe skreef oaver zien stok ''De vrömde vögel'' det 't ''"ver uitsteekt boven wat tot nu toe op dit gebied (en ook in dit fonds) is verschenen."'' <ref>"Boekbesprekingen" in: ''Drenthe'' 23 (1952) september 142</ref>

't ''Lectuur-repertorium'' kensketsten Heyting zien kienderboeken as ''"vlotte, pretentieloze ontspanningslectuur voor jongeren"''. <ref>Nijkeuter, Hendrik (2001), ''De "pen gewijd aan Drenthe's dierbren grond" : literaire bedrijvigheid in de Olde Lantschap, 1816-1956'', Grunning: RUG (dissertatie, p. 564)</ref> 't Overzichtswark ''Drèentse schrieverij'' stelt det Heyting ien zien kienderboek ''Esther en het geheim van opa'' (1983) ''"as kinderschriever op het niveau van [[Guus Kuyer]]"'' kump. <ref>''Heufdstuk 13. Taolmuziek veur 't wichie: Hans Heyting'', ien: Stieneke Boerma en Rouke Broersma (1993), ''Drèentse schrieverij'', Zuudwolde: Stichting Het Drentse Boek (p. 121)</ref>

Mit betrekking töt Heyting zien skilderwark skrif Stichting Drentse Taol van zien ''"kunstzinnige tekörtkommings"'', mar oaver zien dichteri'je luudt 't oordiel: ''"Zien Drèentstaolige gedichten heuren tot ’t beste dat er in ’t Drèents schreven is."'' <ref>[http://www.drentsetaol.nl/schrieverij/schrievers/hans_heijting.htm ''Hans Heijting'' (sic) ''(1918-1992). Schriever van de maond oktober 2005'', stokkien van Drentse Taol]</ref>

''Drèentse schrieverij'' slöt hier op an: ''"De stee van Hans Heyting zien wark, speciaol zien gedichten, is ien van groot gezag. Kommend oet de beparkte traditie van de streektaolschrieverij, hef e die verneid en van 't algemiene van beschrievings van natuur en dörp gung e naor 't weergeven van wat zo eigen was as 't verdreet um 't störven kind, het verlangen naor de verloren geleefde, het tegen beter weten in perberen 't van de dood te winnen. [...] Feilijk is Heyting de eerste echte, moderne Drèentse dichter die aolde vörms verneide en neie wegen wees."'' <ref>''Heufdstuk 13. Taolmuziek veur 't wichie: Hans Heyting'', ien: Stieneke Boerma en Rouke Broersma (1993), ''Drèentse schrieverij'', Zuudwolde: Stichting Het Drentse Boek (p. 130)</ref>

==Uutegeben wark==
* ''De kat in 't gaoren'' (tenielstok, z.j., Möppelt: Neerlandia)
* ''Kribberij um 't kamnet'' (tenielstok, z.j., mit Hans Werners (ps. van [[Gerard Nijenhuis]]), Winschoot: Toneelfonds Festa)

* ''De vrömde vögel'' (tenielstok, 1952, Möppelt: Neerlandia)
* ''Drentse versjes; vergaard voor 't bestuur van de Afd. Drenthe van de Nederlandse Bond van Plattelandsvrouwen'', 1954, Assen: HDG)
* ''Dichtersriege, keur oet Drentse gedichten van 1900-1966'' (1966, mit [[Roel Reijntjes]], Assen: Van Gorcum & Comp.)
* ''Op de gribbelgrab, verhalen, gedichten en riempies van Drènse dialectschrievers bij 'n kanner gaard deur Hans Heyting'' (1968, Haren: Knoop en Niemeijer)
* ''De vriendinnen Lottie en Hilde'' (kienderboek, 1971, Alkmaar: Kluitman)
* ''Het plan van Sandra'' (kienderboek, 1972, Alkmaar: Kluitman)
* ''Tweetalig'' (1973, dichtbundel, mit Hans Werners (ps. van Gerard Nijenhuis), Assen: Hummelen)
* ''Spiegelschrift'' (1977, dichtbundel, Grunning: [[Nedersaksisch Instituut]])
* ''De geheimzinnige boerderij'' (kienderboek, 1974, Hoorn: Westfriesland)
* ''Liesbeth van de burgemeester'' (kienderboek, 1974, Hoorn: Westfriesland)
* ''Meta duikt onder'' (kienderboek, 1976, Hoorn: Westfriesland)
* ''Om je dood te schamen'' (kienderboek, 1978, Amsterdam/Antwarpen: Kosmos)
* ''Kleutervertelboek van de biebelse geschiedenis - in het Drents an de kinder verteld deur Hans Heyting'' (1979, Drèentse vertaling van Anne de Vries zien biebel veur kiender, Kampen: J.H. Kok)
* ''Eva en Bert samen alleen'' (kienderboek, 1980, Amsterdam/Antwarpen: Kosmos)
* ''Marcus, een Drentse vertaoling'' (1981, mit [[G.H. Kocks]], G. Nijenhuis en [[K. Sluiter]], Zuudwolde: Het Drentse Boek)
* ''De overstap'' (kienderboek, 1982, Amsterdam/Antwarpen: Kosmos)
* ''Esther en het geheim van opa'' (1983, Amsterdam: Bert Bakker)
* ''Toegift'' (1983, dichtbundel, Zuudwolde: Het Drentse Boek)
* ''Veur later, zestig gedichten van Roel Reyntjes veur zien zestigste verjaardag oetzöcht deur Hans Heyting'' (1983, Assen: Hummelen)
* ''Dubbelfocus. Een cyclus gedichten'' (1986, Oosterhesselen: Agri Montis Pers)

==Bronnen==
* ''Heufdstuk 13. Taolmuziek veur 't wichie: Hans Heyting'', ien: Stieneke Boerma en Rouke Broersma (1993), ''Drèentse schrieverij'', Zuudwolde: Stichting Het Drentse Boek (p. 119-130)
* Broersma, Rouke (red.) (2003), ''Scheupers van de taol: Bloemlezing van de Drèentse Schrieverij 1837-2003'', Zuudwolde: Het Drentse Boek (p. 79-86)
* Nijkeuter, Hendrik (2001), ''De "pen gewijd aan Drenthe's dierbren grond" : literaire bedrijvigheid in de Olde Lantschap, 1816-1956'', Grunning: RUG (dissertatie, p. 556-565)
* [http://www.drentsetaol.nl/schrieverij/schrievers/hans_heijting.htm ''Hans Heijting (1918-1992). Schriever van de maond oktober 2005'', stokkien van Drentse Taol]
* [http://www.taolpaddrenthe.nl Taolpad Drenthe, mit een filmpien daorien Hans Heyting gedichten veurles]

==Verwiezings==
<div class="references-small">
<references/>
</div>

[[Kattegerie:Drèents artikel|Heyting, Hans]]
[[Kattegerie:Drenthe|Heyting, Hans]]
[[Kattegerie:Nederlaandse schriever|Heyting, Hans]]
[[Kattegerie:Nederlaandse schilder|Heyting, Hans]]
[[Kattegerie:Letterkunde|Heyting, Hans]]
